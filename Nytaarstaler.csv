year,party,name,speech
1940,Socialdemokratiet,Thorvald Stauning,"Ærede Tilhørere!

Man har ønsket, at jeg igennem Radioen skal bringe en Nytaarshilsen til det danske Folk, og dette Ønske opfylder jeg gerne. Jeg ønsker alle mine Landsmænd et godt og lykkeligt Aar, men jeg vil ikke skjule, at det er med et neddæmpet Haab, at vi kan skride ind i det nye Aar, thi udenfor vore Grænser er der Ufred, og mange klager, mange Suk og megen Graad trænger ind til os.

Der er og har længe været Vanskeligheder her i Lendet. Vi var begyndt at føle Glæde over det almindelige Opsving, over Erhvervslivets Fremgang, over Landbrugets forbedrede Vilkaar, over Arbejdsløshedens Formindskelse fra Dag til Dag, men atter formørkedes Tilværelsen. Krigen udbrød, og nye Vanskeligheder optaarnedes. Erhvervslivet maatte indstille sig efter krigens Vilkaar. Risikoen for Liv og Gods, der skulde befordres over Havene, forøgedes og foranledigede større Fragtomkostninger og dermed højere Varepriser. Produktionen indskrænkedes, og de Arbejdsløses Hær voksede igen. Valutaforholdene ændredes og gav Landbrugseksporten mindre Udbytte, og det hævede Prisniveau foranledigede Krav om Dækning fra Arbejdere og Funktionærer. – Alt blev igen usikkert, svingende og flydende, og samtidig lagde Krigstilstanden nye Byrder paa Befolkningens skuldre. Sikringsstyrke maatte mobiliseres, Hærens og Flaadens Materiel maatte forstærkes, og Resultatet er Skatter paa Indkomst og Formuer, Afgifter paa Luksusvarer og deraf igen følgende formindsket Købeevne, formindsket Omsætning, formindsket Produktion, men forøget Arbejdsløshed og svækket Erhvervsliv.

Danmark i Fred er et overmaade lykkeligt Land. Her er rige Muligheder for Fremstilling af Livsfornødenheder, her er dygtige Landbrugere, dygtige Mejerifolk. Brød, Smør, Flæsk, Kød, Fjerkræ og Æg kan leveres i uoverskuelige Mængder, og ved Hjælp af disse Varer kan andre Varer hjemføres til Brug for Haandværk og Industri. En betydelig Industri er udviklet, endskønt vi savner Raastofkilderne her i Landet, og dygtige Ingeniører og dygtige Arbejdere af alle Fag konkurrerer med Held paa de internationale Markeder med danske Frembringelser saasom Skibe, Motorer, Maskiner, Cement, Porcelæn, Sølvtøj og adskilligt andet. Den danske Fiskerbefolkning hævder sig smukt som et Led i Eksportvirksomhederne, og dansk Skibsfart med dygtige, uforfærdede Sømænd besørger sin Del baade af dansk og international Transport og tilfører Landet betydelige Indtægter.

Og Danmarks Land er lyst og mildt. Her er skønhed i Naturen, her er Sol, Skov og Strand, og her glæder sig en Befolkning, som staar højt i Oplysning og Dannelse, – en Befolkning, der helt igennem har faaet Del i Kulturens Goder, og som netop derfor har den Dygtighed, som er fornøden for at kunne hævde sig ved siden af andre Nationer, der er rigere udstyret fra Naturens Haand.

Under krig er Danmark kun henvist til at leve sin egen fredelige Tilværelse, men naar dette sker, saa er Danmark – trods alle Vanskeligheder, der kan befrygtes – dog et af Verdens lykkeligste Lande. Der er forløbet 75 Aar, siden Danmark sidst var tvunget ind i en Krig, og siden har Viljen til Fred fæstnet sig i det danske Folks Sind.

Danmark er et lille Land af en særegen Beskaffenhed, like et sammenhængende Land som Holland, Belgien, Sverige, Norge, Tyskland o.s.v., men et Ørige, der bestaar af Halvøen Jylland og henved 150 større og mindre Øer, hovedsagelig beliggende mellem Kattegat og Østersøen. Vi har en Kyststrækning – foruden en Række mindre Indskæringer – paa ca. 5000 km og kan saaledes ikke sammenlignes med noget andet Land i Europa.

Vi kunde paa Grund af Landets Karakter ikke skabe et Forsvarsvæsen som andre Lande, selv om Viljen havde været til Stede, og disse Forhold i Forening med den Uvilje imod Krig, som efterhaanden er udviklet i Befolkningen, har ført Danmark ind i en Stilling, der umuliggør alle Forestillinger om effektivt Krigsberedskab. Vort Land er indrettet paa at udøve en Bevogtning for Neutraliteten, men Krigsførelse i egentlig Forstand er udelukket af de geografiske Forhold, ligesom Befolkningens ringe Størrelse ogsaa udelukker Tilstedeværelsen af en Hær, der kan tage Kamp op imod de Magter, som kan tænkes at staa kampberedte overfor Danmark.

Igennem de 75 Aar har Danmark udviklet sig paa den Maade, der stemmer med Landets forhold. Neutralitet er blevet Landets Løsen uden Hensyn til de skiftende Regeringers politiske Farve. Der har været en Tid efter Krigen i 1864, hvor Danmarks Regering aabenlyst anlagde et Forsvar rettet imod Tyskland, men dette er forlængst dømt af Folket, og ingen har siden tænkt paa en saadan Position, og ingen Regering er fulgt i dette Spor siden Slutningen af Forrige Aarhundrede.

Allerede i Aaret 1894 vedtog det danske Folketing et Forslag om at kræve Anerkendelse for dansk Neutralitet hos andre Magter. Og to Aar efter vedtog Folkerepræsentationen en Dagsorden, hvori det hedder, at Regeringen ikke maa lade nogen Lejlighed ubenyttet til at lade andre Stater vide, at Danmark under Konflikt mellem andre Stater agter at indtage en neutral Stilling.

Ved Fredskonferencerne i Haag i Aaret 1899 og i 1907 tiltraadte Danmark Konventionerne angaaende Rettigheder og Forpligtelser for de neutrale Stater under Krig mellem andre Stater, og i 1912 afsluttede Norge, Sverige og Danmark Aftaler om, hvorledes Neutralitetsforpligtelserne i Krigstilfælde skulde gennemføres.

Igennem lange Tider har Neutralitet saaledes været anerkendt som en naturlig Stilling for de smaa Nationer. De store Magters ledende Personer, Regeringer og Parlamenter har udtrykt deres Forstaaelse for disse Smaastaters Holdning, og Traktater og Pagter, der udelukkede Angreb paa disse Stater, er afsluttet og skulde tjene til Sikring, selv om andre Nationer kom i Strid. Neutralitet betyder altsaa, at man ikke deltager i Krig mellem andre Stater, men indtager en upartisk Holdning og bevarer et venskabeligt Forhold til samtlige stridende Parter.

Efter at Folkenes Forbund var oprettet, efter den sidste Krig, gik Tendensen i anden Retning, idet Forudsætningen var, at alle Stater skulde underkaste sig Forbundets Vedtægter. En Løfteparagraf lovede almindelig Afrustning, Fredsbrud skulde paadømmes af Forbundet, og i fornødent Fald skulde alle yde deres Bidrag til Kampen imod Fredsbryderen, om ikke ved militær Hjælp saa dog ved økonomisk Krig, Boycotning og lignende Foranstaltninger.

Det har desværre vist sig, at Folkenes Forbund ikke havde den fornødne Styrke. Flere Stater gik ud af Forbundet, og den kollektive Sikring blev ikke effektueret med fornøden Fasthed i det enkelte Tilfælde, hvor det forsøgtes, og siden har de nordiske Lande tilkendegivet, at de ikke vil føle sig bundne af disse Regler under de Forhold, som iøvrigt udviklede sig.

Vi staar da igen paa den neutrale Linie sammen med de øvrige nordiske Lande og flere Stater udenfor Norden – Holland, Belgien, Schweiz o.fl.

Neutralitet fritager ikke for folkeretlige Forpligtelser. Man skal forholde sig passiv overfor Krig, man skal være upartisk overfor de Krigsførende. Vil man drive Handel, skal man fortsætte i det Spor, der er fulgt i Fredstid, man kan ikke unddrage den ene Part Varer, som man sædvanlig afsætter til denne, for at forøge Afsætningen hos den anden Part. Man skal være udrustet saaledes, at man kan hindre Parterne fra at benytte neutralt Omraade i Krigsøjemed, og man skal derfor udøve Kontrol og Bevogtning baade af Land- og Søomraader.

Den neutrale Stat har imidlertid mange Vanskeligheder, og særlig træder disse stærkt frem under den Krig, som nu foregaar. Vi skal have Tilførsler af Varer fra begge krigsførende Parter og desuden fra – Canada, Sydamerika, Chile og andre Lande. Disse Tilførsler er Betingelsen for at kunne opretholde Produktion og Handel som i normale Tider. Vi skal have Korn, Majs, Oliekager og Gødningsstoffer for at kunne opretholde Landbrugsproduktionen og den normale Afsætning i Tyskland, England og andre Lande. Vi skal have Brændsel, Kul, Olie, Benzin og Petroleum for at kunne drive Fiskeri, Mejeri, Skibsfart, Jernbaner, Automobiler og industrielle Virksomheder, og disse Varer skal hentes hjem over Havene, og desuden skal vi hjemføre Jern, Metaller, Træ, Bomuld, Tobak, Kaffe, Papir og meget andet.

Minerne, der udlægges som Led i Krigsførelsen, er ligesaa farlige for Neutrale som for andre, og vi har desværre oplevet en række Ulykker, Minesprængninger med paafølgende Tab af skibe og Menneskeliv, ligesom Opbringning af Skibe og Ladninger og anden Fare stadig truer de neutrale Skibe.

Vi har alle Grund til ved dette Aarsskifte at takke Søfartens Mænd, fordi de bogstavelig har sat Livet ind paa Opfyldelsen af den Pligt, de som Danske har til at hjælpe deres Land igennem denne haarde Tid. Landbrug og anden Eksportvirksomhed er saare vigtig for Landet, og saalænge de forskellige Led sættes ind paa Opretholdelse af Produktionen, for at Landet kan gennemføre sin Neutralitetspolitik, er der Grund til Anerkendelse, men størst Taknemmelighed og Anerkendelse skylder vi det Erhverv, hvis Udøvere hver Dag sætter Livet som Indsats, og som i de svundne Maaneder har set mange brave Mænd miste Livet i Landets Tjeneste.

Lad os paa denne Nytaarsdag samles i en Tak og i et Løfte om, at den Daad, Søfolkene udfører, ikke skal blive glemt.

Det er forstaaeligt, at Folk under Indtrykket af de Ulykker, som Krigsførelsen paafører Danmark og andre neutrale Lande, spørger, om vi og de andre kan forblive neutrale. Jeg forstaar godt, at Spørgsmaalet opstaar, men jeg ser ikke, hvilken anden Vej vi skulde følge. For Krigens Udfald er vor Stilling uden betydning, men for vor Nation er der kun sikker Udsigt til Undergang, hvis Neutraliteten blev opgivet.

Det er med dyb Sorg og med stor Bekymring, vi ser paa Krigen og de med den følgende Ulykker, og det er naturligvis et overordentlig alvorligt Slag, der er rettet imod Finland, der som de øvrige nordiske Lande troede sig sikret ved Aftaler og Traktater, der skulde udelukke Angreb. Spørgsmaalet om Værdien af Traktater, Neutralitetserklæringer og Anerkendelse af saadanne er kommet ind paa Livet af de nordiske Folk, og vi maa dybt beklage, at Folkeretten er blevet svækket saaledes, som det synes at være Tilfældet.

Hvad Maalet er for den russiske Stats Adfærd overfor Finland, er det ikke min Sag at udrede, det er i hvert fald sikkert, at Troen paa Sandhed og Ret har lidt stor Skade. Det kan dog ikke tænkes, at Europas Nationer kan lade den Skæbne, der synes tiltænkt Finland, være dem ligegyldig. Vi har for Alvor faaet at se og at føle, hvad den ny Krig betyder, og Nordens fredselskende Folk har al Grund til at betragte den sidste Tids Tildragelser med den alvorligste Bekymring.

Fire Maaneder er forløbet. Polen blev udslettet, før Hjælpen kom. Krigen blev erklæret. Flyverne, Undervandsbaade, Torpedoer og Miner spreder Død og Ødelæggelse, og Hære staar beredte til at lade Kanonerne tale deres forfærdelige Sprog, og samtidig kæmper det lille finske Folk for Bevarelse af dets Frihed og Selvstændighed imod en Modstander, der talmæssigt er langt overlegen.

Jeg forsøger ikke at være Dommer angaaende Krigens Maal, men det ved jeg, at Krigen vil medføre Ulykker, Lidelser, Tab af Menneskeliv, Forødelse af Værdier og Nedbryden af menneskelige Følelser, Svækkelse af den Kultur, som man i Fredstid søger at fæstne og at udvikle.

Jeg skal ikke bedømme de Krigsførendes Udsigter, men jeg kan se, at Krigen medfører navnløse Lidelser og Tab for alle, – Forarmelse og Fattigdom, og dernæst maa kolossale Byrder paa kommende Slægter følge af en langvarig Krig – vi har dog alle sørgelige Erfaringer fra 1914 til 1918.

Og det kan enhver se, at de smaa Nationer i Europa, de Neutrale, de vil bukke under, hvis Krigen fortsat skal gaa ud over disse, saaledes som det er sket i de forløbne fire Maaneder. Jeg spaar ikke om de Neutrales Skæbne, men jeg ser paa de Kendsgerninger, jeg har for øje, og jeg ser ikke forhaabningsfuldt paa Fremtiden.

Imidlertid, det ved vi, at Haabløshed er en daarlig Ledestjerne. Vi har her i Nordens Lande følt en stærk Samhørighed, og vi har anlagt Folkenes liv paa Fredens Gerning. Vi har indbyrdes lovet hinanden Fred, og vi har indrettet os saaledes, at ingen Trussel kom fra Norden imod noget andet Land. Det er forstaaeligt, at vi er dybt skuffede over de Tildragelser, der igennem Finland rykker ind i Norden, og vi appellerer derfor stadig til den Retsfølelse, der dog maa leve i enhver Nation indenfor civilisationens Omraade.

For det danske Folk er der kun én Vej farbar. Vi maa fortsætte paa Neutralitetens Vej, og vi maa haabe paa Holdbarheden af de Løfter og Aftaler, som gælder for os.

Jeg kommer paa denne Aarets første dag til det Folk, jeg selv tilhører, og som jeg har tjent i hele mit Liv. Jeg kommer til Folket, til alle mine Landsmænd med de bedste Ønsker for det nye Aar, med Ønsket om, at vi, der lever, maatte faa Lov at opleve Freden endnu en Gang. Men det er fremgaaet af, hvad jeg har sagt, at vi maa imødese en streng, en haard Tid, i hvilken maaske mange Landsmænd vil segne. Vi kan ikke gribe til Vaaben, og det vilde ogsaa være uden Værdi, men ogsaa til Freden kræves der Sammenhold. Vanskelighederne er godt begyndt, men der vil komme flere. Det gælder om at holde sammen og om at holde ud sammen. Indbyrdes Strid om det, der i Forhold til det store, som foregaar, er Smaating, er upassende i en mørk, alvorstung Tid. Vi maa bære Nationens Byrder i Fællesskab, og de, der har Evne, maa tage en Part af det, de Svage maa lade ligge. Vi vil alle komme til at føle Tidens Tryk, og der vil komme mange Krav, efterhaanden som Tiden gaar. Men for os alle gælder det, at vi maa se paa vort Lands og hele vort Folks Sag, før vi forfalder til egoistiske Betragtninger.

Jul og Nytaarstid er igennem Aarhundreder viet Børnene, den kommende Slægt. Hvad kan en opløst, kæmpende Verden byde nye Slægter andet end Ufred og Opløsning. Her ønsker vi at byde den nye Slægt et lykkeligt, fredfyldt Hjem.

Igennem snart Hundrede Aar har det danske Folk styret sine egne Sager, og saaledes haaber vi, det vedblivende skal være. I Arbejde og i Fred skal nyttig Gerning øves, og det er ved nyttig Gerning, at Folket skal hævde sig baade inde i Landet og overfor Udlandet.

Det gælder om at vise Verden, at her lever et Folk, der anstrenger sig for at gøre sin Gerning. Vi maa ikke lade staa til i sløv Ligegyldighed, men holde Produktionslivet i god Gang, saa godt som vi er i stand til det under den Svækkelse, der paaføres Landet udefra. Erhvervslivet maa holdes i Gang. Tilførsler er en Nødvendighed, men for at faa disse, maa der produceres det, som kan give os Midlerne til Indkøb ude i verden.

Produktion og Omsætning er Livet for det danske Folk, og dermed løser vi en Opgave ikke alene for os selv, men ogsaa for andre Nationer. Produktion er Arbejde og Indtægt for de Hundredtusinder af Arbejdere, og det er vigtigere at skaffe Kul, Jern, Foderstoffer og andet Produktionsbehov til Landet end den Luksus, som der nu og da jamres over, at vi ikke faar i samme Omfang som før.

Vi skylder vort Land at staa sammen om Opgavernes Løsning. Nu gælder det ikke den enkelte og ikke politiske Retninger. Nu gælder det Danmark og det danske Folk.

Lad os fra Hjem til Hjem i denne Stund love at staa sammen i vort Lands Interesse, og i Haabet om Tilslutning fra hele Folket udtaler jeg Ønsket om et godt Nytaar, med Fred som det vigtigste for hele Menneskeheden."
1941,Socialdemokratiet,Thorvald Stauning,"Ærede tilhørere!

Et nyt år begynder, og vi forlader det gamle år uden sorg. Vi har levet et år, som formede sig meget usædvanlig, et år, der bragte os alle overraskelser og skuffelser, men dog et år, der har virket ved sin alvorsfulde lære, som har fået os til at indse, hvor meget godt og smukt vort land rummer, et år, der med voldsom kraft har talt til os om vort fædreland og om de værdier, der er skabt igennem mange slægtsled. Værdier, som vi ikke vil miste.

Igennem 8-9 måneder har vi levet i et mørklagt land, medens krigens fakkel har brændt udenfor vore vinduer. Vi har oplevet krigens stemninger, og vi har fornemmet krigens virkninger, men landet som helhed står dog nu ved årsskiftet som et land, der har freden og fredens lykke i behold. Men selv under disse vilkår er der mange landsmænd, for hvem livet former sig mørkt og trist, mange småbørn, som kun har haft en kummerlig jul, fordi fader var uden arbejde og indtægt, og dette igen, fordi noget er i ulave, noget de små børn endnu ikke forstår.

Vi gik ind i året 1940 med vore forventninger. Vi havde set, at der var fremgang og opgang i 1939, og selv om der var ufred visse steder, nærede vi dog det håb, at Danmark skulde undgå at blive blandet ind i stridigheder, thi det danske folk ønskede freden og vilde øve fredens gerning. Vi ønskede at bygge videre på det fredens samfund, som folket mente var bedst for vort lille land, og vi nærede ikke uvenlige følelser overfor noget andet folk.

Men tiden gav ikke fred. Der var gæring og uro, berettiget misfornøjelse med tidligere tiders omlægninger i verden og trang til at ændre, hvad der én gang var fastlagt, og begrænsede stridigheder førte til det store opgør, og nu ser vi allerede tilbage over mange måneder, hvori krigen har været det alt andet beherskende emne. Vi ser tilbage over et år, der bragte budskab om minesprængte eller torpederede skibe, om tab af brave, danske sømænd, om forlis af kostbare skibe og vareladninger, og vi – d.v.s. alle mennesker – vil længe komme til at lide under ulykker og tab.

Vi oplevede, at fremmede tropper rykkede ind i landet for at sikre det imod andre magters indgreb, og vi lever nu som det besatte land, men bestandig som landet, der ikke er krigsførende, landet, der venter og håber på freden.

Håb er gået under i året der svandt, hårde skuffelser er kommet over folket, men det håb, ja, den overbevisning har vi i behold, at Danmark skal bestå og leve, at det danske folk skal genvinde sin frihed, at det lille rige, med tusinde års selvstændighed og kultur, skal genvinde retten til fortsat udvikling.

Med denne overbevisning i behold går vi ind i et nyt år om end uvidende om, hvordan dette nye år vil arte sig, uvidende om, hvorledes krigstilstanden vil forblive, og uvidende om, hvor lang tid der endnu skal hengå under den sørgelige tilstand.

Vi spejder ind i det år, vi forsøger at se lyspunkter, der kan styrke håbet, og vi gyser ved tanken om, at der ikke skulle være lyspunkter. Ingen kan sige os, hvad året vil bringe: Budskaber, der nu og da høres, melder om forberedelser til et eller to års udholdende kamp, og de, der hungrer og tørster efter freden, henter ikke håb fra disse budskaber.

Men vort folk vil ikke tabe håbet og troen. VI går ind i det nye år med håb og forventning, og vi må om fornødent tage nye skuffelser, hvis året vil bringe sådanne. Men det kulturværk, som her er bygget på i forudgående slægtsled, må ikke standse, og den vilje til ærligt arbejde, som lever i det danske folk, må ikke nedbrydes – men næres.

Det bliver den fornemste opgave i året at finde former, hvorunder folket kan beskæftiges trods de vanskeligheder, som formindsker skibsfart, formindskede råstofs-udførelser, formindskede brændsels-tilførelser og formindsket afsætning medfører. Der må findes vej til forøget selvforsyning og til nyttige arbejder, hvortil arbejdskraften er det væsentligste middel.

Nu har vi i den svundne tid lært at samle os om tidens opgaver, og fortsat belæring kan måske ventes.

Vi må stå sammen i det nye år, alle gode kræfter må forenes om det, der skal holde folkets evner og arbejdsvilje oppe, thi det er ved ærligt arbejde, at det danske folk skal komme igennem det nye år og igennem de brydninger og vanskeligheder, som sikkert endnu venter os.

Lad os gå ind i det nye år med tro og håb i behold, og lad os styrke og udvikle kærligheden til vort land. Kærlighed imellem menneskene i vort samfund. Vi har før oplevet modgangstider og er kommet igennem sådanne. Vi vil også overvinde nutids modgang og opnå en fremtid, hvor det atter går fremad.

Jeg har fået overdraget den pligt at varetage store opgaver på det danske folks vegne, og jeg beder folket om at holde sammen om vort land, om sprog og flag, og i håb om, at dette sker, ønsker, jeg hele folket et godt, et lykkeligt nytår."
1942,Socialdemokratiet,Thorvald Stauning,"Vi befinder os nu på tærskelen til det nye år, og det danske folk møder året med ønsker og forhåbninger, thi den nuværende tilstand i verden adskiller sig meget stærkt fra det, der stemmer med dansk ånd og følelse. 

Det år, som nu rinder ud, er vel for så vidt forløbet bedre, end vi kunne have ventet det for et år siden, men dog er det stadig gået ned ad bakke med hensyn til befolkningens velvære, og udsigterne til fremtiden tyder stadig på mere tilbagegang, thi der bliver stadig større mangel på livsfornødenheder, og Danmark, som producerer sådanne, må stadig aflevere en del deraf til de befolkninger, som ikke selv kan producere det fornødne. 

Året 1941 har været bedre end det foregående år med hensyn til beskæftigelse. Ved at båndlægge 5-600 millioner kroner har det været muligt at sætte mange arbejder i gang, med lån, tilskud og anden støtte fra statskassen, og vi venter nu ved årsskiftet, at der fremdeles vil være mulighed for iværksættelse af beskæftigelse, selv om arbejderne ligger langt borte fra det fag, som de beskæftigede har lært. Arbejde er bedre end understøttelse, og vi kommer forhåbentlig nærmere denne tilstand i året, som nu begynder. 

Prisstigningerne er måske i hovedsagen standsede, men knapheden på varer, som man er vant til at forbruge, bevirker dog stadig, at der øves et tryk, som er højst ubehageligt, særlig for de små hjem med de yderst beskedne indtægter. Men dette er vilkår, som vi alle må indrette os under, når der er krig, blokade af havene og derfor mangel på både råstoffer og almindelige forbrugsvarer. Og krig er der, mere omfattende end vi før har oplevet, og denne krig vil sætte dybe spor i menneskenes liv. Vi er så lykkelige at være uden for krigen, men vi føler dog krigen her i landet og har nu i snart to år levet under en fremmed krigsmagts besættelse. Det er godt, at denne besættelse udøves på hensynsfuld måde, men selvfølelig virker den dog som en byrde, der tynger hele det danske folk, en byrde, som vi alle ønsker at blive fritaget for. 

Men det er ikke nok, at besættelsesmagten viser en hensynsfuld optræden. Det er også nødvendigt, at man bøjer sig loyalt for denne magt og undgår udfordringer og konflikter. Landets regering og Rigsdag består og varetager befolkningens interesser på bedst mulig måde, men naturligvis medfører den tilstand, hvorunder vi lever, at politiske skridt kan blive fornødne, selv om de er af anden karakter end det sædvanlige; men sådanne bør ikke føre til ganske hensigtsløse demonstrationer, således som det skete for et par måneder siden, da 3-400 unge mennesker, åbenbart uden at vide, hvad der var foregået, demonstrerede i gaderne. Det danske folk er vel udviklet, modent, også i politisk henseende, og derfor virker demonstrationer kun som udtryk for mangelfuld, national disciplin. 

Og hertil kan føjes, at den udbredelse af rygter, som formentlig hidrører fra udenlandske radioudsendelser eller kommunistisk propaganda, er forkastelig og burde undgås. 

Det danske folk har andet og nyttigere stof at beskæftige sig med i tider som de nuværende. 

En stor betydningsfuld opgave påhviler den danske nation, men skal vi atter opnå den tilsagte frihed og selvstændighed, så er sammen hold og disciplin nødvendig og anden adfærd kun til skade. Jeg hilser det danske folk, og jeg ønsker glædeligt og godt nytår for alle. Gid fred og forståelse må brede sig i verden, og gid Danmark må komme igennem disse tider uden skrammer og sår."
1943,,,
1944,,,
1945,,,
1946,Venstre,Knud Kristensen,"Ved udgangen af det gamle år opfyldes vore hjerter af taknemlighed for alt det gode, som dette år har bragt. Hvor mange gange har vi ikke disse sidste år ved nytår håbet og troet på, at næste nytår var Danmark frit, og hvor ofte blev vi ikke skuffet. Nu er det en [sic.] endelig sket, Danmark går ind [i] et nyt år som et frit land. 

Men med det gode, som det gamle år bragte os med befrielsen, opstod også nye vanskeligheder, som kræver deres løsning. Dagligdagen melder sig med sine krav. Sygdommen er overstået, og patienten vender tilbage til det liv, som han har glædet sig til at genoptage, og han opdager, at også det har sine byrder. 

Når jeg derfor skal udtale mine ønsker for Danmark og for det danske folk i året 1946, kan jeg bedst udtrykke det ved at udtale håbet om, at enhver vil forstå, at der for at vinde denne dagligdagens kamp kræves en offervilje og en kampånd, som ikke bør stå tilbage for den modige indsats, som det danske folk i krigens år samlede sig om. 

Arbejdstempoet må sættes i vejret. Vi må forstå, at der ikke er noget fortjenstfuldt i at undlade at sætte alle kræfter ind i dagens gerning, og vi må også indse, at den enkeltes lykke ikke er afhængig af, hvor rige tilførsler af luksusvarer, vi i det kommende år kan opnå, men at tilfredsheden med jævne kår bedst er udtryk for, at vort land er ved at genvinde sin åndelige og materielle balance. 

I de lykkelige tider i slutningen af forrige århundrede, da så mange hjem voksede op på Jyllands magre hedejord, skrev Jeppe Aakjær dette lille vers, som også i mit barndomshjem blev rettesnor for vort daglige arbejde:

I skaglen skal du drage 

den lange, lange dag

Gå ej med suk tilbage 

I tøjet som en plag 

Men træk som gammel hest

Læg bringen ud i selen 

Og fremad uden skelen 

Da går dit arbejde bedst 

Men det er også mit håb, at når det danske folk på ny finder sin arbejdsrytme, da vil dette også være medvirkende til en udvikling af de rene glæder, som hjemmelivet og familielivet rummer. Hver enkelt af os har i besættelsesårene aldrig rigtig kunnet nyde dette samvær med slægt og venner. Hvem af os var sikker? Hvornår kunne ikke fremmede med våben i hånd krænke vort hjems fred og sprede ulykke blandt os? Nu kan vi atter så nogenlunde bygge vort liv på den menneskerettighed, som boligens og den personlige tilværelses ukrænkelighed udgør i et frit samfund. 

Jeg håber, at det danske folk vil forstå, at denne respekt for den enkelte, som er et grundtræk i vort folkelige selvstyre, er af en så fundamental betydning, at ethvert angreb herpå bør blive vist tilbage af vore demokratiske institutioner. 

I denne forbindelse vil jeg også udtrykke ønsket om, at det nye år vil vise os så vidt fremskredne i vor udvikling, at vi er i stand til helt at vende tilbage til den menneskelige tankegang, som prægede vort folk, for krigens ulykker brød ind over landet. 

Lige så meget som jeg ønsker en retfærdig straf over dem, der i krigstiden alvorligt har forbrudt sig mod fællesskabet, lige så meget håber og tror jeg, at det danske folk i det kommende år vil vise en menneskelig forståelse af og barmhjertighed med de mange mennesker, der på grund af fattigdom, dårligt miljø eller andre dem utilregnelige årsager har gjort sig skyldige i mindre forseelser, for hvilke allerede nu den langvarige indespærring har været en alvorlig straf. Jeg ønsker for hele det danske folk et fordrageligt og energisk samarbejde om de store og vanskelige opgaver, som nytåret vil stille os over for løsningen af. Jeg sender mine hilsener til alle danske landsmænd herhjemme og syd for grænsen, og jeg ønsker et glædeligt nytår også til det færøske folk og til befolkningen på Grønland. 

Men rundt omkring i verden lever i dag danske landsmænd, hvad enten de som søfarende viser Danmarks flag på verdenshavene, eller de har taget et arbejde op på fremmed jord. Mange af dem har i krigens tid sat livet ind for Danmarks sag i kamp med ubåde, eller som deltagere i de allieredes felttog i Øst og Vest og dermed ydet deres bidrag til vores lands befrielse. Andre har i kampen mod Japan, i togter over Stillehavet eller i krig i Papuas jungle værnet Danmarks ære under fjerne himmelstrøg. 

Til alle disse mennesker sender jeg i dag deres hjemlands hilsen. Jeg håber for dem, at de nu få lov til at sætte deres kræfter ind på den genopbygning af det internationale samfund, som vi alle og ikke mindst de små nationer knytter vore fremtidsønsker til. 

Jeg ønsker for alle danske landsmænd hjemme og ude et arbejdets og fremgangens år, et fredens og fordragelighedens år, et år med jævn lykke, og jeg finder disse ønsker udtrykt i et andet vers af Jeppe Aakjer, som han har skrevet i “Gammel Jehannes Hans Nøjesvis”, og som lyder: 

Nej, a vil ønsk jeg lykk og fred,

saa læng enhver skal løw,

saa ingen gjør den naaen fortræd,

hwad ondt han end mo døv

te byg mott bær og rov mott grove

og heer mott malk si egen kow

aa-e-ja

for som en lykk wor lyw vi ga’"
1947,,,
1948,Socialdemokratiet,Hans Hedtoft,"Ærede lyttere, landsmænd nær og fjern. 

Kan De huske årsskiftet 1944/45 – altså for blot tre år siden? Kan De endnu erindre nogle af de tanker, som dengang optog mange af os? 

Det var Besættelsens fjerde år i Danmark. Vi var en plyndret og kuet nation. Det er sandt, at vi materielt ikke led nød under krigen, ja det er nok også sandt, at Danmark, for eksempel hvad levnedsmidler angik, var Europas bedst forsørgede land; men vi var såret i sind og i sjæl. Enhver, for hvem sand frihed og humanitet er høje idealer, følte perioden som en åndelig istid. Kun den tanke løse eller kynikeren kan umærket være kommet igennem “de fem forbandede år”. 

I vore gader trampede dengang værnemagtssoldaterne omkring, Gestapo øvede sin umenneskelige terror. Alle herhjemme følte mørke og usikkerhed overalt. Vel vidste vi, at krigen ville slutte – og også, at Hitler ville blive slået, men hvornår og hvordan? 

Derude havde luftbombardementerne gjort Hitlers krig til noget helt andet, end vi hidtil havde set. Den var jo et orgie i umenneskelighed og militær organiseret brutalitet, bombemaskinernes bæreevne og aktionsradius steg uafladelig. Landegrænserne var ophævede, på havene blev skibene sænkede uden varsel, og på land blev alle transportmidler pulveriserede. De europæiske industricentre blev udraderede. På et par timer blev en moderne storby ved et koncentreret masseangreb forvandlet til en brændende ruinhob. På én nat blev titusinder, gamle, kvinder og uskyldige børn lemlæstede eller dræbt. Hundredetusinder blev hjemløse. Nerver og moral brød forståeligt nok mange steder sam men i angstpsykose og panik. 

Kan De huske alt det? 

Vort land undgik lykkeligvis at blive sønderbombet, men vi hørte hver nat bombemaskinernes drøn og vidste, nu sker det altså igen. 

Har De ikke også dengang ofte spurgt Dem selv: Hvad vil freden mon bringe os, når den endelig engang kommer? Hvorledes dæmpe det vilde had iblandt folk og mellem folkene? Millioner af folk var nedtrampede og gjort til slaver, og andre millioner vild- og voldførte, desillusionerede og uden tro og håb på nogen som helst. Hvem kunne mestre den orkan af tilbageholdte lidenskaber og primitiv hævntørst, når den først slipper løs? Hvorledes genopbygge Europa? Hvordan få den internationale handel i gang igen? Kan menneskene og nationerne efter dette få rigtig tillid til hinanden? Hvorledes i det hele taget gøre “den nye verden”, der var vor længsel, til en fredelig verden af mennesker med god vilje? 

Ja, det er altså blot tre år siden, vi stillede alle disse spørgsmål – og tøvede med svaret. Nu har vi haft “fred” siden maj 1945, og det skulle vel være lettere at besvare dem. 

I et nytårsbrev fra udlandet skrev en ven til mig: 

“Det er måske mærkeligt med mig, men jeg kan ikke rigtig for alvor få freden, som jeg havde forestillet mig den, til ‘at bryde ud’ i mit sind, min tro og i mit arbejde!” – Denne stemning rammer vist noget centralt hos de fleste tænkende mennesker i dag. I mørkeårene gjorde mange sig helt uvirkelige forestillinger om “freden”, de skuffes i dag, fordi de reelle modsætninger mellem stormagterne, som den fælles kamp mod Hitler trængte i baggrunden, nu er åbenbare for enhver. Er det freden, spørger folk, når de læser telegrammerne om modsætningerne mellem Øst og Vest? Hertil kommer, at de fleste af os endnu har hele krigstidens tempo og fart i blodet og er meget utålmodige. Vi har nu haft fred i over to år, og dog lader 1939-tilstanden, som for de fleste er den uudtalte ønsketilstand, vente på sig. 

Ja, alt dette har mange grunde, men lad mig fremhæve et par, der har særlig interesse i forbindelse med mine bemærkninger her i aften. 

Fordi det endnu ikke er tre år siden, at den største og mest ødelæggende krig i menneskehedens historie blev afsluttet. Fordi hele verden – både menneskene og produktionsapparatet – er mærket deraf og vil være det længe, længe endnu. Hele Europa ligger i sårfeber, fordi det både materielt, åndeligt og menneskeligt har været ude for en åreladning som aldrig før. Intetsteds finder De 1939-tilstande. I de besejrede lande ligger storbyerne og store dele af produktionsapparatet i ruiner. I industricentrerne sulter befolkningen og må hjælpes udefra. Sovjetunionen bragte uhørte ofre under krigen, og alt er naturligvis mærket deraf. I Østeuropa har der været nød og inflation i et omfang, som vi herhjemme har vanskeligt ved at forestille os. I Vesteuropa – ja, alt det behøver jeg jo ikke at skildre. De kender selv, hvad der for eksempel foregår i Frankrig, og De ved, at selv England i dag er meget fattigt efter seks års krig. Man lever dårligere end her, men der arbejdes, og al kraft sættes ind for nu også at vinde freden”. 

Se, vort land er afhængigt af udlandet – af tilstandene og produktionsforholdene ude i verden. Hele Danmarks produktionsliv, vort landbrug, vor industri, vort fiskeri og vor handel og dermed hele vor sociale standard beror på og er afhængig af samarbejde med udlandet. 

Vi har ikke mineraler, kul, jern, træ, olie og hundrede andre ting, som er fornødne for at holde hjulene i gang herhjemme. Udebliver disse varer, eller kommer de ikke i tilstrækkelig mængde, ja, så nedsættes hele vor produktion, og vor levestandard falder med den. 

Dette er ikke rigtigt gået op for folk, men det ville hjælpe på forståelsen af mange ting, om det gjorde det: Prøv engang at tænke igennem, i hvor høj grad hele Deres daglige tilværelse er betinget af vore forbindelser med omverdenen. Gå Deres dagsprogram igennem, lige fra hvad De spiser, klæder og underholder Dem med, til de materialer, De arbejder eller ønskede at arbejde med, og De har et godt billede af, hvilken rolle handelen med udlandet spiller for det, vi i Danmark kalder vort normale liv. Danmark er et af de lande i verden, som før krigen forholdsmæssigt havde den største udenrigsomsætning, og det var vor omsætning med udlandet, som var forudsætningen for det liv, vi førte til krigens udbrud. 

Da Besættelsen kom, tog Tyskerne store dele af vor produktion. Vi led et tab på 11 milliarder kroner, og det varer nok et stykke tid, før vi får det dækket. Da Besættelsen ophørte, havde vi dog vort produktionsapparat intakt, blot er det slidt og forældet, men vi var tillige et plyndret og varehungrende land. De valutaaktiver, som vi ved krigens slutning havde i udlandet, er nu ikke alene opbrugte, men vi har endvidere lånt betydelige beløb i udlandet, således at vi har haft et samlet underskud på vort valutaregnskab på mellem 1.500 og 1.700 millioner kroner. Hertil kommer nu yderligere, at vi på grund af frost og tørke sidste år har haft en dårlig høst, og at det vil i det kommende år forringe værdien af vor eksport med mange hundrede millioner kroner. 

Sådan starter familien Danmark det nye år. 

Det er ikke af lyst til at fremstille tingene i mørke farver, at jeg nævner disse tal. Ingenlunde! Men det er for at få hele det danske folk til at forstå alvoren i vor økonomiske situation og omfanget af den store opgave, der ligger foran os alle sammen. 

Vi har set politiske systemer, hvor statens magthavere skjulte sandheden for folket og lige til sammenbruddet fremstillede forholdene langt bedre, end de var. Sådanne systemer holder ikke. I et folkestyre, der skal være sundt og stærkt, må sandheden også siges rent ud. Det danske folk er et politisk modent folk, og jeg tror, at det foretrækker kendsgerninger frem for talemåder. Hverken i en privat husholdning, i en forretning eller i et land er det muligt ret længe at fortsætte med underskud eller gældsstiftelse. Det er forbi for vort lands vedkommende, fordi vi har opbrugt vore tilgodehavender og antagelig ikke for tiden vil kunne få kreditter af større betydning. Det skal ikke forstås således, at tilliden i udlandet til vort lands økonomiske sundhed er rokket. Men næsten alle europæiske lande er i vanskeligheder og søger dollarlån, og mulighederne er derfor meget begrænsede. I jo højere grad Danmark bringer beviser på vort folks vilje til at sætte tæring efter næring, øges respekten for vort land, og vore kreditmuligheder styrkes. Det tjener derfor ikke hverken noget nationalt eller noget godt politisk formål at søge vore alvorlige, økonomiske vanskeligheder bagatelliserede og på denne måde modvirke den nødvendige genrejsningsvilje i folket. Vi kan og bør fortsat i al åbenhed diskutere midler og veje, men genopbygningens bydende nødvendighed må stå klar for alle. 

Skal genopbygningen derfor blive andet end et tomt slagord, må 1948 for hele Danmark blive et arbejdets år. Det bør blive en national opgave at få hver eneste ansvarsbevidst kvinde og mand til at forstå, at vi på samme måde som under Besættelsen igen har en stor fælles opgave, den nemlig at bringe balance i tingene. Det var lettere at vinde forståelse for samarbejdets og sammenholdets nødvendighed, da alle havde en synlig fjende for øje. Men opgaven er lige så afgørende i dag. Nu kræves der både national og social solidaritet af os alle. Får vi ikke øget produktionen og eksporten, kommer vi længere ud i økonomisk uføre. Vor levestandard vil da synke, inflationen vil tage fart, og nye sociale fremstød og forbedringer vil simpelthen blive umuliggjort. 

Vi må se i øjnene, at genopbygningen først og fremmest må baseres på vore egne kræfter. Der er lyspunkter forude. Vi kan håbe på en værdifuld håndsrækning gennem Marshallplanen, såvel direkte som gennem de gunstige virkninger, den kan få i lande, vi handler med. Kulproduktionens stigning er også af afgørende betydning for os. Der gøres en kraftanstrengelse for at sikre os de bedst mulige afsætningsvilkår, og vi håber på bedre priser for vore varer. Måske vil Tyskland i det kommende år komme i gang med at producere, og forhåbentlig kommer vi af med de sidste tyske flygtninge. 

Men det er alt sammen håb, så indtil videre må enhver nøgtern beregning bygge på, at vi i 1948 udefra i det store og hele kun kan købe livsnødvendige råstoffer og halvfabrikata for et beløb, der svarer til vor løbende eksport. Dette synspunkt har været afgørende for regeringen ved fastlæggelsen af de forbrugsbegrænsende foranstaltninger, som lige er gennemført. 

I 1947 nåede vor samlede import cirka tre milliarder kroner, hvilket i mængde dog kun svarer til cirka 70 % af vor normale import før krigen. For at få balance i vor udenrigshandel fremover må der imidlertid regnes med en yderligere forringelse af vor import i 1948. Denne forringelse vil ikke kunne undgå at berøre tilførslerne af vigtige råstoffer og halvfabrikata og dermed vanskeliggøre genopbygningen. Knapheden på udenlandske råstoffer rammer særlig vort landbrug, hvor importen af korn og foderstoffer er ubetydelig i forhold til førkrigsperioden. Også tilførslerne af kul, tømmer og jernplader vil fortsat ligge lavt. En større import og dermed forøgede produktionsmuligheder inden for vort erhvervsliv forudsætter, at vi bringer eksporten i vejret. Vi må producere flere eksportvarer, eller vi må reducere hjemmemarkedets forbrug til fordel for eksporten. 

Manglen på udenlandske råstoffer og halvfabrikata vanskeliggør genopbygningen, men genopbygningens egentlige problem ligger dog et andet sted. Pr. indbygger producerer vi i dag 8 % mindre, end vi gjorde før krigen, og samtidig ligger det gennemsnitlige forbrug nogenlunde på førkrigsniveauet. Forklaringen på, at vi trods svigtende produktion hidtil har kunnet holde forbruget oppe, ja, det er dels gældsstiftelsen i udlandet, dels at vi ikke vedligeholder og udbygger vort produktionsapparat i nær samme omfang som før krigen. 

Vi har i de sidste to år forringet vor status over for udlandet, uden at den egentlige genopbygning for alvor er kommet i gang. I 1948 må genopbygningen altså søges sikret ved, at produktionen forøges, og for bruget begrænses. Der er ikke andre muligheder. 

I og for sig er det mærkeligt, at produktionen stadig ligger for lavt. Der er flere, der arbejder i dag end før krigen, og at der bestilles meget rundt omkring, er uden for enhver tvivl. Grunden til den lave produktivitet må antagelig særlig søges i, at vi på mange områder har et slidt og ikke helt moderne produktionsapparat, at de forhåndenværende knappe produktionsfaktorer ikke udnyttes tilstrækkeligt effektivt, og at en del materialer søger bort fra den del af produktionen, som er vigtigst for genopbygningen og for eksporten. Men dette går ikke. Produktionen skal i vejret, og når befolkningen nu opgiver smørmærker for at skaffe flere vigtige materialer til landet, så må der også søges skabt garanti for, at de materialer, der kommer frem, virkelig kommer genopbygningen til gode. 

Det er givet, at mange småkårsfamilier skeptisk ryster på hovedet, når det siges, at forbruget er for stort. På deres husholdningsregnskab er der så sandt ikke noget at spare. Alligevel taler statistikken sit tyde lige sprog. Forbruget ligger i 1947 betydeligt højere, end produktionen tillader, og det er dette misforhold, som må rettes, hvis genopbygningen skal lykkes. 

Det er klart, at der ved den nødvendige forbrugsbegrænsning bør tages vidtgående sociale hensyn, og det er mit håb, at det skal lykkes i Rigsdagen at skabe ordninger, der fordeler genopbygningens uundgåelige byrder på retfærdig måde. Regeringen vil sætte alt ind på, at de knappe forbrugsvarer, der findes, bliver fordelt på ligelig måde. 

Det er altså en stor og meget krævende opgave, der ligger foran os i 1948. Regeringen lægger afgørende vægt på, at hele befolkningen får åben og klar besked om landets situation. Ingen af os tror på, at det bliver alt for let at nå til enighed om de veje, der skal betrædes. Om disse er der forskellige meninger, og de skal frit have lov til at brydes. Det er et ægte folkestyres særkende, at vi alle under fælles ansvar har ret til frit at give vor mening til kende. Men vi har ikke råd, og vi har i dag ikke tid til blot at diskutere. Løsninger må findes. Løsninger, der bærer fremover og opad. Derfor appellerer jeg igen til samarbejdsviljen i det danske folk. Samarbejde, samvirke og god vilje på alle områder. Det er lige fornødent på Rigsdagen, i erhvervslivet, i organisationerne og i det hele taget i vort daglige samvær, 

I det år, som kommer, vil adskillige medborgere, deraf mange forholdsvis unge, som under krigen og Besættelsen ikke forstod, hvad de skyldte deres land, og som nu har udstået deres straf derfor, vende tilbage til det danske samfund. Jeg kender de sår, som besættelsestiden efterlod i mange sind, og de ofre, mange har bragt i frihedskampen. Ofre og sår som kun tiden kan læge. Alligevel beder jeg om, at alle forstår, at det er folk, som har taget deres straf for, hvad de har forbrudt, og at det både medmenneskeligt og socialt er nødvendigt at gengive dem deres plads i samfundet. Vi har brug for, at enhver, der kan det, yder sin indsats, og vi har ikke råd til, at menneskeskæbner går til spilde ved inden for vort folk at danne en klasse af fredløse, som aldrig ved, hvornår deres fortid vender sig imod dem. De har taget deres straf, og alle bør vi være enige om nu at give dem deres chance. 

Med henblik på forårets lønsituation appellerer jeg både til arbejdsgivere og arbejdere, til deres ledere og til organisationernes mange medlemmer. 

Enhver vil sikkert forstå, at en stor arbejdskonflikt i den nuværende situation vil være ødelæggende for alt genopbygningsarbejde. Danmark har ikke råd til en stor arbejdskonflikt. Jeg opfordrer derfor arbejdsgivere og arbejdere til nu under forhandlingerne at vise god vilje og gensidig imødekommenhed og handle under hensyntagen til, at det er øget produktion og øget eksport, der alene kan bringe balance i vor økonomi og muliggøre nye sociale fremskridt. 

Også i forholdet til andre lande er det Danmarks ønske i tillidsfuldt samarbejde at virke for genopbygningen. 

Nærmest står os de andre nordiske lande, og vi nærer et levende ønske om at fortsætte og uddybe det nordiske samarbejde, som har traditionen bag sig. Men overalt, hvor vor stemme høres, og så langt vor indflydelse rækker, vil det være vort mål at medvirke i det fælles arbejde for genopbygning, samvirke og fred i verden. 

Måtte 1948 herhjemme, i vort forhold til Færøerne og Grønland – og måtte det også ude i verden – blive et samarbejdets år. 

Jeg ønsker alle et arbejdsrigt, et godt og et glædeligt nytår."
1949,Socialdemokratiet,Hans Hedtoft,"Landsmænd nær og fjern! 

Tager jeg fejl, når jeg tror, at håbet om fredens og frihedens bevarelse har været det mest brændende af de mange gode ønsker, der i aftes og i dag er udtalt, overalt hvor landsmænd fejrede det nye år? 

Det er nu snart fire år siden, historiens hidtil frygteligste krig sluttede. Vi har i dag grund til at betænke, at den var forberedt og med kynisk konsekvens blev gennemført af et diktatur. Hitler havde, som en moderne diktator må, forsikret sit eget folk om sin fredsvilje og paralyseret det til at tro, at alverden ville det ondt, og han førte det – og hele Europa – næsten til afgrundens rand. 

Det er som sagt snart fire år siden, men freden, som vi ventede den, har ikke villet bryde ud. Krig i Palæstina, uro i Indonesien og Grækenland, krise i Berlin, skærpet modsætningsforhold mellem Øst og Vest – for blot at nævne et par af de seneste avisoverskrifter, der foruroliger alle tænkende mennesker. 

Løftet om “frihed for frygt” er ikke indfriet. Det er en stor fordel, at vi har De Forenede Nationer, hvor modsætningerne åbent registreres, men hvilken betydning, det kan tillægges som fredsgarant, behøver ingen kommentarer. 

Freden kan sikres, hvis vi selv vil, sagde Trygve Lie til os 1. juledag. Hvis ordene havde adresse til de stormagter, der jo er afgørende for krig eller fred, er de rigtige. Vi har intet højere ønske end fredens sikring, og det lidet, vi kan gøre, vil blive gjort. Men efter det, vi smerteligt har erfaret og set de seneste år, tør vi ikke tage ansvaret for at indrette os, som om freden og uafhængigheden var os garanteret. Vi føler det som en pligt at se alle den spændte situations muligheder i øjnene og varsomt følge den kommende tids udvikling. De forhandlinger, regeringen i den seneste tid har ført med de øvrige skandinaviske lande, har kun det ene formål at sikre vor frihed og vor fred. 

Kan vi bevare freden, undgå naturkatastrofer og bevare viljen til sammenhold om det væsentlige i det danske folk, er der store forudsætninger for, at 1949 kan bringe os et godt stykke mod de normale tilstande, vi alle længes efter. 

Sandheden om 1948 er jo, at det på en række økonomiske områder har bragt os længere frem, end selv optimisten turde håbe ved sidste årsskifte. 

Om 14 dage rejser de sidste tyske flygtninge fra Danmark, og vi bliver en tyngende byrde kvit. 

Høsten blev bedre end i 1947 – selvom virkningerne af fjorårets tørke kunne mærkes blandt andet på græsningen. Vi har herigennem indvundet adskillige hundrede millioner kroner. 

Industriproduktionen og beskæftigelsen er fortsat voksende. Der er næppe nogensinde i vor historie blevet præsteret så mange arbejdstimer, som der blev i 1948. 

Forholdet mellem import- og eksportpriser blev gunstigere. 

Udenrigshandlen er vokset, det gælder mod vest og mod øst. Ved 1948’s to englandsaftaler opnåede vi forbedringer, men Danmark har stadig uopfyldte krav og ønsker, som vi i 1949 vil gøre en indsats for at søge indfriet. 

Marshallplanen – denne eneste konstruktive plan for Europas genrejsning efter krigen – blev en realitet, og danske skibe bringer nu tværs over Atlanterhav og Nordsø eftertragtede dollarvarer frem til vore havne 

Det er på denne baggrund af usikkerhed og risiko udadtil og stor fremgang og stabilisering indadtil, vi skal disponere for 1949. 

Det langtidsprogram, som regeringen nu har afleveret til “Den Europæiske Organisation for Økonomisk Samarbejde”, indeholder de retningslinjer, man venter og ønsker, at dansk økonomi vil udvikle sig efter Marshall-periodens fire år. Programmet er udarbejdet i nært samarbejde med alle dele af dansk erhvervsliv og tegner en fast opbygningslinje ind i fremtiden med vægtige forøgelser af produktionen, med voksende udførsel og indførsel, med stigende opsparing, store investeringer og med balance på valutaregnskabet som et af de sluttelige mål. Undervejs mod disse resultater skal restriktionernes afvikling fortsættes, og forbrugets sammensætning normaliseres mest muligt. 

Vel blev Danmark ikke, som så mange andre lande, ødelagt af fjendtlige bombardementer under krigen, men meget blev forsømt, og i de frie lande fandt der en erhvervsmæssig udvikling sted, som vi ikke havde betingelser for at følge med i. Nu skal det tabte genvindes, og der kræves en stor indsats af os alle, for at de opstillede mål kan nås. Men det må, og det skal lykkes. 

Det gælder såvel for det enkelte menneske som for et folk, at man ikke må lade sig gå på af vanskelighederne. Uden tro, vilje til samarbejde med andre og lidt godt humør går det ikke. Vi er ikke politisk enige om alt i dette land. Tværtimod. Og det er godt det samme. Jeg tror ikke på sunde samfundstilstande, hvor der ikke er ret til fri meningsbrydning og fri meningsytring. Men den, der af de politiske diskussioner og uenigheden blandt de demokratiske partier, har ladet sig forlede til at tro, at vi i dette folk ikke er enige om det væsentlige, har aldrig forstået den grundtone, der trods alt er fælles for alle demokratiske, danske politiske partier: viljen til at tjene vort folk og vort land. Ansvarsfølelse for andet og mere end sig selv og sit eget. Ansvarsfølelse over for alt det, der forener os som landsmænd: folkehjemmet Danmark. 

Jeg vil gerne udtale det håb, at [det] i 1949 – hvor vi fejrer Grundlovens 100-årsdag – skal være muligt at fortsætte og øge tempoet i genopbygningsarbejdet. I det samarbejde, der kræves hertil, mellem regering og Rigsdag, erhvervsliv, arbejdere og forbrugere, håber jeg, alle gode kræfter vil medvirke. 

Færøerne fik den 23. marts det længe ønskede selvstyre. Et nyt organ, Landsstyret, med lagmanden i spidsen blev oprettet og en række særlige opgaver blev henlagt under færingernes lokale styre. Gid denne nyordning må bringe færingerne lykke i fremtiden! Fra dansk side vil jeg ved årsskiftet tilsikre, at vi også i det kommende år vil gøre vort til, at nyordningen kan blive et godt og varigt grundlag for forbindelsen mellem det færøske og danske folk. 

Det grønlandske landsråd gav på møderne den 4. og 5. august i Godthåb sin tilslutning til, at der blev nedsat en kommission, der skulle tage spørgsmålene om det grønlandske erhvervsliv og Grønlands styrelse op til revision. En af de første dage i det nye år kommer de grønlandske medlemmer af denne kommission til Danmark, og kom missionen vil omgående tage fat på sit arbejde. Måtte den få held til at vise de fremtidsveje, der kan føre det grønlandske folk fremad og opad, og måtte den formå yderligere at fæstne de århundredegamle bånd mellem Danmark og vor store nordlige besiddelse. 

Lad 1949 blive et godt arbejdsår, hvor alle kræfter må samarbejde om vore store mål: at sikre rigets fremtid udadtil og indadtil, at genopbygge vort produktionsapparat og genskabe vor sociale standard. Jeg ønsker alle et lykkeligt og arbejdsrigt nytår."
1950,Socialdemokratiet,Hans Hedtoft,"På det nye års første dag bringer jeg alle vore landsmænd, danske, færinger og grønlændere en varm og hjertelig hilsen med alle gode ønsker for det nye år. 

Min hilsen og mine ønsker gælder både hjemmene i Danmark, på Færøerne og i Grønland og de mange, der ved nytårstid er borte fra hjemmet, vore sømænd på havet og ude i fremmede havne, såvel som dem, der har deres hjem i et andet land, men dog føler sig nært knyttet til det gamle land. 

Jeg hilser dem alle, og jeg takker hver enkelt, der i det svundne år har været en af de mange medarbejdere og ydet bidrag til at værne og udbygge det danske riges tradition og kultur. 

Efter tallet var det jo både et enkeltår og et tiår, vi tog afsked med i midnatstimen i aftes, og man tør nok sige, at det var et begivenhedsrigt tiår. Der skete mere fra 1940 til 1950, end der tidligere skete i et helt år hundrede. Det var Hitler-krigens tiår, og det bragte ikke alene os, Nord-, Vest- og Østeuropa, men bogstavelig talt hele verden i støbeskeen. 

Formelt sluttede krigen for fem år siden, men eftervirkningerne mærkes endnu og vil langt frem i tiden præge sind og forhold verden over. Året 1949 trådte ind i en verden opfyldt af uro og bekymring. Det var ved sidste årsskifte først og fremmest ønsket om frihedens og fredens bevarelse, der fyldte vore sind. Skønt de friske erfaringer om de ulykker, en verdenskrig bringer med sig, måtte gøre det ufatteligt for hver af os, at nogen overhovedet kunne vove at tænke på en ny krig, lurede dog frygten for, at menneskelig uforstand, manglende gensidig tillid mellem stormagterne og mangel på evne til at holde katastrofen borte på ny skulle kalde rædslerne frem overalt på jorden. 

Danmark var fra første færd med i den nye verdensorganisation, De [F]orenede Nationer, som skulle være det instrument, der sikrede freden i verden. Og vi har stadig det håb, at FN med tiden skal bringe os nærmere vort mål: at alle internationale stridigheder bilægges ved fredelige midler på grundlag af ret og villighed og ikke ved magtanvendelse eller trusler derom. Men vi har også erfaret, at De Forenede Nationers pagt ikke repræsenterer det fuldkomne, den er et kompromis mellem modstridende anskuelser. I flere tilfælde har FN haft mulighed for at udøve en mæglende og udjævnende indflydelse, men vi ved også, at udvikler en stormagtsuoverensstemmelse sig til væbnet konflikt, står organisationen foreløbig magtesløs over for angriberen. 

Vi måtte se den kendsgerning i øjnene, at FN ikke alene kan sikre verdensfreden eller demokratiet. Det gik jo slet ikke, som mange ventede efter 1945, at demokratiet skulle sejre overalt. Tværtimod så vi demokratiet blive fortrængt i land efter land af systemer, der er et vrængbillede af det, vi betragter som sandt og ægte demokrati. Hændelserne i Tjekkoslovakiet måtte gøre et dybt indtryk på enhver ærlig demokrat, og Berlin-krisen gjorde det klart for alle, at der kan opstå meget farlige situationer for os, når stormagtsinteresser tørner sammen. Det var alt dette, der dannede baggrunden for forhandlingerne om en fælles sikkerhedspolitisk løsning mellem de skandinaviske lande. Disse forhandlinger, der her i landet fulgtes af en næsten enstemmig positiv opinion, kulminerede i begyndelsen af 1949, men sluttede desværre med et negativt resultat. Vi stod derefter over for valget mellem isolation og værgeløshed eller samarbejde og solidarisk samvirke med de fredsvillende stater, der var i færd med at udforme Atlantpagten. Efter den lære, vi havde indhøstet i 1940, måtte vi vælge det solidariske samarbejde for fredens bevarelse. Hvis ulykken sker, ved vi af bitter erfaring, at det ikke er vort brændende ønske om neutralitet eller fred, der bliver afgørende, men helt andre hensyn. Derfor trådte Danmark ind i et sikkerhedspolitisk samarbejde med andre lande. Det var et stort skridt for os at tage, og alle må se i øjnene, at det i fremtiden vil få vidtrækkende konsekvenser. Det betød opgivelse af den god kendte neutralitetspolitik, som næsten undtagelsesfrit har været ført siden 1815. Men jeg vil gerne i dag sige, at det er min overbevisning, at vi herved har handlet således, som vi under de givne forhold måtte handle for bedst muligt at medvirke til at sikre freden i verden og sikre Danmarks eksistens som demokratisk nation. Når vi ved dette årsskifte ikke har nogen aktuel udenrigspolitisk krisesituation, tror jeg, at de demokratiske landes samarbejde for fredens sikring har været af afgørende betydning herfor. 

I det år, vi nu begynder, vil Danmark som hidtil i alt internationalt arbejde yde sin indsats for sikring af fred og frihed, og hånd i hånd først og fremmest med vore skandinaviske brødrefolk støtte alle bestræbelser, der udfoldes med dette store mål for øje. 

Jeg skal ikke ved denne lejlighed tale om aktuelle politiske spørgsmål. Dels har jeg fornylig haft lejlighed dertil, dels vil jeg gerne benytte årsskiftet til at fremføre et par betragtninger om de samhandelsproblemer og økonomiske spørgsmål, der bliver afgørende for os alle sammen i 1950. 

Jævnsides med det sikkerhedspolitiske arbejde må gå vore bestræbelser for at nå til friere forhold i det internationale samkvem og i den internationale samhandel. 

Der er i løbet af de sidste par år sket meget store produktionsmæssige fremskridt i det efter krigen ruinerede og varehungrende Vesteuropa. Tænk blot et øjeblik på, hvordan stillingen var i 1947 – og drag en sammenligning med forholdene ved dette årsskifte. Med de nordiske lande og England i spidsen er der nået imponerende produktionsresultater. Selv det totalt sammenbrudte Tyskland er industrielt ved at komme i gang og vil inden længe blive en økonomisk meget betydningsfuld faktor. 

Den økonomiske fremgang i Vesteuropa i 1948-49 hænger sammen med Marshallplanen og det økonomiske samarbejde mellem Marshall-landene. Jeg ved godt, at man fra en bestemt side påstår det modsatte, men den agitation er dog vist så kominformeret, at man ikke i alvor behøver at beskæftige sig med den. For tænkende mennesker er det ikke muligt at bevise, at Europa er blevet fattigere af at få milliarder af dollar foræret. 

Men – hvor glædelig den økonomiske fremgang end er – så vil det være både urigtigt og fejlagtigt at indgive folk troen på, at alting nu vil gå af sig selv. Efter planen skal Marshallhjælpen ydes i fire år, og når vi når juli måned, er halvdelen af denne periode forløbet. Idéen bag Marshallhjælpen har været hjælp til selvhjælp. Hjælpen begynder nu at aftage, og Vesteuropa må til at vise, at det nu kan selv. Dette må også gælde for Danmark. 

Ved hjælp udefra og ved egne bestræbelser er der sket store frem skridt herhjemme i de to sidste, år. Den reelle værdi af landets samlede produktion er steget med 7 %, ja, landbrugets og industriens produktion endog med henholdsvis næsten 10 og godt 15 %. Dette lyder måske ikke af så meget; men tænker man på, at befolkningen i samme tidsrum kun er vokset med et par procent, vil man forstå, at det er en god præstation. 

Men vi må videre frem. Efterhånden må vi øge produktionen så stærkt, at vi helt kan undvære Marshallhjælpen, ja, helst fortsætte fremgangen uden hjælp udefra. I 1949 vil vi have et underskud over for udlandet på 5-600 millioner kroner. I løbet af et par år må vi tilstræbe balance over for udlandet. Det er simpelthen nødvendigt at stemme indtægter og udgifter af, når vi skal stå på egne ben. 

Den bedste måde at nå balance på er at øge eksporten, og det er gået godt fremad hermed siden 1947. Dengang eksporterede vi for knap 2.400 millioner kroner, nu for over 3.400 millioner kroner. Fremgangen kan dog kun fortsætte, hvis vi kan præstere tilstrækkelige varemængder, helst ud af en stigende produktion, og hvis vi kan opnå lønnende afsætning derfor. 

Når vi i september 1949 fuldt ud måtte følge Englands opskrivning af dollarkursen, var det netop for at søge vor eksport bevaret og stimuleret. Det vil dog sikkert blive sværere og sværere at øge eksporten. Kan produktionen ikke fortsat sættes i vejret, vil de nødvendige eksportvarer kun kunne bringes til veje ved at begrænse det hjemlige forbrug. Forudsætningerne herfor må dog være, at man opnår pas sende priser for eksportvarerne og har mulighed for at importere de for den danske produktion nødvendige varer. Særlig ved de kommende handelsforhandlinger med England er det nødvendigt for os stærkt at fremhæve disse to afgørende forhold. 

Kan balance ikke nås ved en forøgelse alene af de udenlandske indtægter, må man spare på de udenlandske udgifter. Skal dette være muligt uden at hæmme importen til nødvendig produktion, må dansk industri kunne konkurrere og forsyne befolkningen med de varer, som vi ikke har råd til at købe udefra. 

Der er dog en række varer, som ikke kan produceres herhjemme eller importeres i tilstrækkelig mængde uden ved anvendelse af dollar, enten meget nødvendige varer for produktionen eller varer, som vi sætter stor pris på i forbruget. Selv om vi skaber fuld balance i vor udenrigsomsætning, vil vi ikke kunne skaffe disse varer i tilstrækkelig mængde, hvis vi ikke har dollar nok. Dette kan kun ske, hvis vi kan øge vore dollarindtægter eller købe dollar for anden valuta, som vi gjorde det før krigen. 

Danmark står altså over for to betalingsbalanceproblemer. Det første er at skabe samlet balance i vor udenrigsomsætning, og det må vi selv løse; det andet er at skabe balance i dollarregnskabet. Dette problem må vi også selv bidrage til at løse; men det vil være meget vanskeligt for dansk økonomi, hvis ikke en begrænset dollarombyttelighed efterhånden kan opnås. 

Danmark må altså være konkurrencedygtig. Både hvis vi skal kunne afsætte vor eksport i stadig større mængder, og hvis vi skal kunne holde stillingen på hjemmemarkedet – også under en videre frigivelse af importen. 

I det kommende år skal der træffes nye overenskomster om lønforholdene. Både arbejdere og arbejdsgivere har altid haft det ønske selv at ordne deres forhold. Jeg er ikke i tvivl om, at dette også vil være det bedste både for parterne og for samfundet som helhed. Et stort ansvar hviler derfor på de to forhandlende parter. Det må håbes, at de efter god dansk skik kan tale sig til rette om sagen, og parterne bør have den fornødne ro til at gennemføre de nødvendige forhandlinger.

Samfundet som helhed er interesseret i en løsning, der giver de mindste produktionsomkostninger pr. produceret enhed. Når konkurrencen virkelig slår igennem, vil dette også i det lange løb øge lønnens købekraft. Skaber vi et for højt omkostningsniveau her i Danmark, vil det hævne sig i form af varig arbejdsløshed. 

Stigende produktivitet nås kun ved en stadig forbedring af produktionsapparatet. Også dette er en nødvendig forudsætning for, at vi kan klare os i konkurrencen med udlandet. Det private initiativ må selv gå i spidsen på dette område – og en del er allerede nået. 

Staten kan dog også bidrage. Regeringens fremsættelse af forslaget om en genopbygningsfond var et udtryk for ønsket herom. Hvad er tanken hermed? At staten stiller midler til rådighed, så det private initiativ kan udfoldes på områder til gavn for hele landets økonomi Som eksempel kan nævnes forslaget om en rationalisering af landets mejerier, altså privat initiativ med offentlig finansiering til fælles gavn, Skulle det ikke være muligt at blive enige herom, nu vi står over for at fuldføre genopbygningen? 

Lad mig som eksempler nævne en række opgaver, der vil melde sig.

Inden for landbruget må bygninger og stalde forbedres, så foderbehovet kan formindskes. Produktionsomkostningerne på slagterier og mejerier må reduceres, og flere produktionsmuligheder tilvejebringes. Bedre og større lagerplads må skaffes. Selv om landbrugets avl af foder øges, vil tilskud udefra stadig være nødvendigt. 

Industrien må tage den opgave op at undersøge, om import kan spares gennem særlig produktion herhjemme. Og der er mange andre opgaver, der melder sig for industrien, hvis den både skal forøge sin konkurrencedygtighed og udvide, så den kan opsuge og beskæftige et stigende antal arbejdere. I det sidste par år er det lykkedes at forøge beskæftigelsen herhjemme; men knapt så stærkt som stigningen i befolkningen. Skal vort beskæftigelsesproblem løses på længere sigt, trænges til forslag om beskæftigelse af ufaglært arbejdskraft, helst ikke ved offentlige arbejder, men ved produktion, der mindsker Danmarks valutabehov. 

Er disse opgaver uløselige? Skulle det ikke være muligt for Danmarks dygtige ingeniører og teknikere at udvikle produktionsmetoder, som vi også herhjemme kan drage nytte af? Skulle det ikke være muligt for Danmarks industri, der på så mange områder før har vist et frisk initiativ, at søge disse muligheder udnyttet? Skulle det ikke være muligt i fællesskab at finde udvej for at beskæftige Danmarks veluddannede arbejdere på en sådan måde, at vi både får en høj og en produktiv beskæftigelse? Jeg tror det og mener, at en sådan udvikling kan fremskyndes og gennemføres og påkalder alle gode kræfters bistand hertil. I samtlige vesteuropæiske lande står man foran alle de alvorlige og vidtrækkende problemer, som efterkrigssituationen og det enkelte lands tilpasning til den nye fælleseuropæiske økonomi rejser. Det er problemer, som skal løses, da hele vor sociale standard, ja, hele vor fremtid, er afhængig deraf. De skal også løses her i landet, og det bliver noget af en modenhedsprøve for hele vort demokratiske system og frie erhvervsliv at gøre det. Et vidtgående samvirke mellem staten og erhvervslivet er derfor nødvendigt. Ikke for at give staten øget herredømme over erhvervslivet; men hvorfor ikke erkende, at på mange nye områder er risikoen i dag ved at starte noget nyt så stor, at det ikke kan klares ad privat vej alene. Hvorfor da ikke samarbejde mellem den enkelte, der har idéerne, og staten, der repræsenterer os alle? 

Danmark er før kommet igennem vanskelige økonomiske perioder. Ikke ved til stadighed at låne udefra og ej heller ved pludselige fund i Danmarks jord. Kun ved at erkende vanskelighederne og ved at udvikle vore bedste evner er det hidtil lykkedes i indbyrdes samarbejde at nå videre frem. Det må også være vejen i det nye år. 

I håbet om, at 1950 vil blive et godt arbejdsår, hvor det – trods alt, som deler dette lands befolkning – skal lykkes at samle alle gode kræfter for at sikre rigets fremtid udadtil og indadtil, for at fortsætte det genopbygningsarbejde, der er skredet så godt frem, ønsker jeg alle et godt og lykkeligt nytår."
1951,Venstre,Erik Eriksen,"Det er i flere henseender trist at sammenligne tiden for cirka fem år siden med tiden nu. 

Vort lands befrielse udløste en grænseløs jubel, og i glæden lå for trostningen om, at vi nu gik ind i en periode – ikke uden vanskeligheder eller problemer, ja, endogså med svære problemer – men i en periode, hvor vi kunne hellige al vor arbejdskraft og energi på fredelige sysler.

Danmark tilsluttede sig De Forenede Nationers pagt; vi håbede – og vi håber stadig – at De Forenede Nationer må få større held i sit arbejde for freden, end Folkenes Forbund fik. 

Ikke desto mindre må vi på tærskelen til det 6. fredsår konstatere, at der hænger tunge skyer på den storpolitiske himmel. For os, der kun vil tjene freden og friheden for folkene, kan det være svært nok at bevare et lyssyn.

Alligevel skulle modsætningerne mellem stormagterne ikke synes at være større, end at de kan tale sig til rette, således at den fred, vi har ventet på siden foråret 1945, omsider bliver en realitet. 

Den verden, vi lever i dag, er en anden end den, der fandtes før Den Anden Verdenskrig, og i naturlig konsekvens heraf har Danmark måttet opgive den neutralitetspolitik, som vi førte i næsten 125 år. Der gensidige afhængighed i verden taler overalt sit eget sprog – i gamle kulturstater som hos primitive folk. 

Blev denne gensidige afhængighed, som i virkeligheden gælder på alle områder, anerkendt og forstået, ville den også hindre krig. 

Vi har tilsluttet os Atlantpagten i forvisning om, at vi herved ydede vort bidrag til at sikre freden i verden. 

I øvrigt skal jeg ikke nærmere begrunde denne politiks nødvendighed, kun tilføje, at den for os – som for andre – lægger visse byrder på befolkningen. Et forsvarsvæsen, selv af det format, som Danmark er i stand til at holde, koster betydelige summer.

Genopbygningen af det værn, tyskerene ødelagde for os, er en opgave, der trænger sig på, og som nu må løses. Også fordi vi har lært af vore erfaringer den 9. april. 

Danmarks økonomi er af flere årsager meget spændt. Ja, det er vel gået op for de fleste, at vi i 1950 har været vidne til en betydelig inflation herhjemme. Derfor har det også været nødvendigt at pålægge befolkningen store byrder for at stabilisere forholdene. 

Som et led i den politik, regeringen agter at føre, gennemførtes i de sidste måneder af det gamle år et kompleks af skatte- og afgiftslove samt en lov om bunden opsparing for at bremse den igangværende inflation. 

Det siger dog sig selv, at man ikke alene igennem skatter kan sanere forholdene. Der må andet og mere til. 

En anden foranstaltning, der blev gennemført i det gamle år, var for det første den kreditstramning, der er resultatet af Nationalbankens forhøjelse af diskontoen, og for det andet den mere tilbageholdende politik, der vil blive ført med hensyn til statens tilskud og finansiering i det hele taget. 

Det er min opfattelse, at der ved de her nævnte foranstaltninger er skabt et grundlag for en politik, som kan bringe os tilbage til sunde forhold på det økonomiske område. Opgaven fremover er at bevare og udbygge de vundne fordele. 

Grundlaget for et folks velstand er jo nu engang størrelsen af den produktion, det kan præstere. Men da en del af produktionsresultatet eksporteres for derigennem at skaffe den fornødne valuta til betaling af importen, spiller bytteforholdet mellem danske og fremmede varer en afgørende rolle. Og da Danmark er det land i verden, som har den største udenrigshandel pr. indbygger, så er vort prisniveau meget følsomt over for prisstigninger ude i verden. 

Den økonomiske udvikling ude omkring har bevirket, at Danmark atter er kommet i en prisklemme som følge af, at priserne på de varer, vi eksporterer, kun er steget i beskedent omfang. Medens priserne på de varer, vi må købe, er steget meget stærkt. 

En medvirkende årsag til denne udvikling har været langtidsaftalerne med England. England har i mere end en menneskealder været den største aftager af vor overskudsproduktion af landbrugsvarer, og det er naturligt, at vi fra dansk side har været interesseret i faste aftaler med England. Men det skal ikke forties, at vi herhjemme har stået noget uforstående over for Englands standpunkt med hensyn til priserne på danske landbrugsprodukter. 

Mens priserne på jern, stål og kul, der er de vigtigste varer, vi importerer fra England, mens disse priser har undergået en betydelig stigning, siden England i september 1949 devaluerede pundet i forhold til dollar, så åbner langtidsaftalerne kun mulighed for prisudsving på indtil 7½ % pr. år. Vi havde fundet det rimeligt, om England var gået ind på en prisstigning på 7½ % både for smør og bacon.

Mens England for nogle måneder siden ikke mente at kunne imødekomme Danmarks ønske om en forhøjelse af smørprisen, er det jo mu i de sidste dage lykkedes de danske forhandlere at opnå en prisforhøjelse på 5½ % for bacon. 

Fra dansk side betragter vi ikke denne prisstigning som tilstrækkelig; men vi tager den som et glædeligt udtryk for, at man fra engelsk side erkender det urimelige i, at Danmark stadig skal sælge sine varer til priser, der ikke står i et rimeligt forhold til de engelske. Så det er mit håb, at England i 1951 vil anerkende, at også prisen på dansk smør må tages op til fornyet drøftelse. 

Selvom jeg naturligvis ikke kan love, at 1951 vil blive et økonomisk godt år for det danske folk, vil jeg dog ikke undlade at pege på, at situationen kan bedres. En udjævning af prisforskellen mellem vore import- og eksportvarer vil betyde en afgjort lettelse i vor betalingsbalance over for udlandet. 

Måske vil der også blive mulighed for, at der kan tilflyde Europa større dollarindtægter, således at dollarproblemet i fremtiden vil blive noget lettere også for os. Skulle udviklingen også kunne føre til, at England igen bliver i stand til at konvertere en del af vort sterlingtilgodehavende til dollar, vil det være betydelige skridt i retning af mere stabile økonomiske forhold. 

Men en ting er vort forhold til udlandet, en anden vore indre vanskeligheder. Det er en ofte nævnt kendsgerning, at vi i det forløbne år har brugt mere, end vi har produceret. 

De foranstaltninger, jeg allerede har peger på, tilsigter at råde bod på dette forhold. Jeg er meget vel klar over, at det fra store kredse af befolkningen kan siges, at deres levefod ikke tåler nedsættelse. Men hvor ubehagelig en forbrugsbegrænsning end er, så er jeg alligevel overbevist om, at alle vil kunne forstå og erkende, at et folk ikke over en længere periode kan forbruge mere, end det tjener. Det ville derfor være en ubodelig ulykke, om dette fortsatte. 

Den prisstigning, der påtvinges os udefra, kan vi ikke stille meget op imod, men vi kan søge at forhindre, at den sætter sig uoverskuelige spor i den hjemlige produktion og dermed i vort omkostningsniveau. 

Vi går nu ind i et nyt år. Vanskelighederne for det danske samfund vil i dette år blive meget store. Allerede om få uger kommer det nye pristal, der formentlig vil være stærkt stigende og bevirke, at den prisudvikling, der har fundet sted, må give anledning til de alvorligste overvejelser hos alle ansvarsbevidste kredse i vort land. 

Det er regeringens agt at appellere til denne ansvarsbevidsthed – naturligvis ikke i den hensigt at stille lønmodtagere, hvad enten det er arbejdere, funktionærer eller tjenestemænd økonomisk ringere end de andre befolkningsgrupper i vort samfund – men således, at der gøres en virkelig alvorlig kraftanstrengelse for at bringe orden og ro i vor samfundsøkonomi. 

Meget, uendelig meget, vil være vundet for alle befolkningslag, der som priser, avancer og lønninger kan stabiliseres på et sådant niveau, at det kan holde. 

Jeg er klar over, at dette kan ikke gøres, uden at der fra alle sider vises god vilje og også enig vilje til at bringe ofre. Jeg gentager, at det må vises fra alle sider, fra alle erhverv og fra alle befolkningslag. 

En sådan vilje vistes ved det store forlig angående de første fornødne foranstaltninger, som regeringen i samarbejde med de fire gamle partier på Rigsdagen gennemførte få uger efter sin tiltræden. I dette forlig fandtes der også i udvalgsbetænkningen en direkte henvisning til en videre forhandling om priser og lønninger og avancer. Det er disse problemer, som det bliver regeringens og Rigsdagens pligt at løse så langt, som det lader sig gøre. 

Meget andet kunne nævnes. Lad mig dog også tilføje, at den påbegyndte liberalisering af handelen må fortsættes. Målet er at skabe grundlag for en større frigivelse af importen, ikke blot af råvarer og halvfabrikata, men også af færdigvarer. Uden konkurrence på hjemmemarkedet kan vi jo ikke få et betryggende pris- og omkostningsniveau. Og kan vi ikke få det, kan vi heller ikke gøre os håb om med held at konkurrere og afsætte vore varer på udenlandske markeder. 

Hvis Danmark ikke er i stand til at hævde sig på verdensmarkedet, vil følgen blive en betydelig arbejdsløshed herhjemme. Jeg vil gerne fremhæve dette, fordi konkurrencen på hjemmemarkedet måske kan medføre en vis forskydning af arbejdskraften – Dette er prisen for at opnå en varig og høj beskæftigelse. Statsreguleringer kan for en tid råde bod på følgerne af økonomiske vanskeligheder, men et sundt erhvervs liv kan i det lange løb kun trives i frihed. 

Må jeg også nævne, at i det år, der nu er gået, er retsopgøret med dem, der forbrød sig i krigens onde år så at sige afsluttet. Det kan ikke forventes, at vi nogen sinde vil glemme de rædselsgerninger, vi var vidne til under Besættelsen. Alligevel vil jeg dog ved denne lejlighed så indtrængende, som jeg kan det, henstille til alle at der gives dem, der nu har sonet deres brøde, en fair chance til at skaffe sig plads i samfundet og til at vise, at de nu har forstået, hvad der kræves af dem som danske borgere. 

Lad mig da slutte denne nytårstale med at udtale håbet om, at vi i 1951 må få held og kræfter til at arbejde os ud af vore nuværende vanskeligheder, og at dette nye år må blive et fredens år, hvor god vilje og medmenneskelighed kan opnå deres fortjente og nødvendige plads, Det er vigtige forudsætninger for, at det kan gå os vel. 

Med disse ord ønsker jeg da alle danske, både her i landet, på Færøerne, i Grønland, hvor befolkningen står midt i store betydningsfulde opgaver, hvis rette løsning skal komme til at betyde nye og bedre forhold for alle deroppe. Jeg ønsker dem og danskere i Sydslesvig, og hvor der ellers lever danske et godt nytår. "
1952,Venstre,Erik Eriksen,"Hvis man nu ved årsskiftet ser tilbage på året, der gik, og forsøger en vurdering og karakterisering af udviklingen og forholdene i 1951, forekommer det mig, at selv om det forløbne år må betegnes som et vanskeligt år for det danske samfund, så må det dog fremhæves, at 1951 er gået bedre, end vi i fjor havde turdet vente og håbe. 

Vi erindrer alle, under hvor vanskelige vilkår vi gik ind i 1951. En inflationsagtig udvikling havde længe præget vor økonomi, underskuddet på betalingsbalancen havde været voksende gennem hele 1950, og vort bytteforhold over for udlandet var ringere end nogen sinde tidligere. Ved nytårstid i fjor var der ikke meget, der tydede på, at en bedring i disse forhold ville finde sted inden for et overskueligt tidsrum.

På tærsklen til 1952 kan vi imidlertid med glæde konstatere, at året, der gik, trods alt bragte os et stykke fremad mod målet: genskabelse af sunde økonomiske forhold. 

Der er ingen grund til her at komme nærmere ind på den politiske udvikling i det forløbne år – den vil være almindelig kendt – derimod vil jeg have lov til at pege på en række af de lyspunkter, der tegner sig for os i dag. 

Den voldsomme stigning i pristallet synes at være ophørt; oktober pristallet viste kun en beskeden stigning. 

Forværringen i vort bytteforhold over for udlandet er ophørt, og en ikke helt ubetydelig bedring er indtrådt. 

Liberaliseringen er faret et godt stykke fremad med det resultat, at der er skabt øget konkurrence. Jeg minder om tekstilordningen og frigivelse af lastbilimporten. 

Forbruget synes, som det også var hensigten, at være gået noget ned, og der er derved skabt bedre balance mellem forbrug og produktion, 

Forbrugsnedgangen har bevirket en vis forskydning i produktionen fra forbrugsvarer til produktionsmidler. 

Sidst men ikke mindst vil jeg fremhæve, at stigningen i underskuddet på betalingsbalancen er bragt til ophør, og en virkelig bedring er indtrådt. 

Nationalbankens løbende valutagæld er bragt ud af verden, og banken er for første gang i lange tider gældfri, ligesom vor gæld til Den Europæiske Betalingsunion er faldet betydeligt i årets sidste måneder. 

Den kendsgerning, at forværringen af vore økonomiske forhold er ophørt og en bedring indtrådt, er imidlertid ikke ensbetydende med, at vort samfund er blevet rigere, men kun at der er tilvejebragt bedre ligevægt mellem forbrug og produktion. 

Det vil med andre ord sige, at hvis vi på ny skrider til en udvidelse af forbruget, vil alle de vundne fordele atter gå tabt, og de byrder, befolkningen har måttet bære for at nå resultatet, vil for så vidt være båret forgæves. 

Det er på denne baggrund, at de stedfindende overenskomstforhandlinger må ses. 

Kun gennem forøget produktion kan vi gøre os håb om endelig at overvinde vore nuværende vanskeligheder, og da vi jo nu engang ikke er rigere end summen af de goder, vi kan producere eller tilbytte os, turde det være givet, at ingen vil være tjent med, at store befolkningsgrupper opnår en kunstig forøget købekraft. Resultatet af en sådan politik vil kun være, at kapløbet mellem lønninger, priser og avancer på ny starter til gavn for ingen og til skade for os alle. 

Tiden turde heller ikke være egnet til store arbejdskonflikter, der uvægerligt går lige så meget ud over samfundet som over de stridende parter; jeg kan derfor ikke undlade på denne 1. januar at rette en alvorlig appel til de to parter i overenskomstforhandlingerne om på et realitetsbetonet grundlag at finde frem til en løsning, således at det vigtigste af alt, produktionslivet kan holdes i gang. 

Hvis vi ikke slækker på vor agtpågivenhed og kan fortsætte den udvikling, der i 1951 har fået billedet til at vende, tror jeg, at vi også i det nye år vil kunne vente, at forholdene langsomt vil bedre sig. Men herved ikke være sagt, at ikke også 1952 vil stille os over for meget vanskelige opgaver, og at befolkningen må indstille sig på, at ofrenes tid ikke er forbi. En af de sidste ting, der skete i det gamle år, var, at der blev truffet beslutning om at forlænge den militære tjenestetid til 18 måneder for det hold rekrutter, der indkaldes nu til foråret. Dette er en betydelig byrde at lægge ikke blot på de unge mennesker, der nu må holdes inde i 1½ år, men også for borgerne, der må betale de udgifter, der er forbundet med en sådan forlænget tjenestetid. Det er min overbevisning, at der vil være forståelse for, at Danmark ikke kunne undslå sig for at deltage i de fælles anstrengelser, der skal sikre freden og den vestlige verdens uafhængighed; vi deltager i et fællesskab, der byder os store fordele, men må naturligvis bære vor del af byrderne. 

Genopbygningen af vort værn, som nu skrider rask fremad, koster naturligvis mange penge, selvom vi modtager betydelig støtte udefra. Men det ville være uforsvarligt at standse ved halvgjort arbejde, og vi må derfor tage denne yderligere kraftanstrengelse med i forvisningen om, at det først og fremmest er i vor egen interesse, at dette sker. 

I løbet af år 1952 slutter Marshallhjælpen, der af Amerika som en storstilet gestus har været ydet Vesteuropa for at bringe erhvervslivet over det dødvande, der var indtrådt som følge af Den Anden Verdenskrigs ødelæggelser. Danmark har haft overordentlig stor gavn af Marshallhjælpen, og uden denne ville forholdene i vort land have set ganske anderledes ud, men vi kan naturligvis ikke indrette vort samfund på, at vi skal modtage varig hjælp fra udlandet. Vi må nu økonomisk kunne stå på egne ben. Marshallhjælpens ophør vil imidlertid stille vort land over for vise [sic.] vanskeligheder, selvom der også i fremtiden vil tilflyde Danmark visse dollarbeløb som led i USA’s hjælp til den vestlige vers dens forsvarsbestræbelser. 

Ved nytårstid 1952 synes det kommende år således at stille os over for mange vanskeligheder, men så vidt jeg kan se ikke større, end at vi, hvis vi fortsætter den linje, vi har slået ind på, vil kunne overvinde disse vanskeligheder og føre vort land endnu et skridt fremad imod det, vi ynder at kalde normale tider. 

Den første og største forudsætning herfor er jo imidlertid, at freden i verden opretholdes. Vi har ydet vort bidrag hertil ved at slutte os til den vestlige verdens fællesskab af frie, demokratiske folk. Vi har lov til at håbe på, at den erkendelse, at ingen vil vinde ved en ny krig, må få stadig større udbredelse, og at 1952 vil bringe os den afspænding i den internationale situation, vi alle sammen længes efter, således at verden kan tage fat på de mange opgaver, der melder sig, om udnyttelse af de store rigdomme, der endnu ligger og venter på at blive nyttiggjort til gavn for hele menneskeheden. 

Med disse ord ønsker jeg alle landsmænd både i Danmark og i det fremmede, på Færøerne, i Grønland, ved Det Danske Kommando i Holsten og i Sydslesvig et godt nytår!"
1953,Venstre,Erik Eriksen,"Ved de senere årsskifter har man med lettelse kunnet konstatere, at også det forløbne år blev et fredens år – eller rettere: at en ny verdenskrig ikke brød ud. Således også i år. Nok raser Den Kolde Krig med uformindsket styrk, og kampene fortsætter i Korea på tredje år, men alligevel har store dele af verden kunnet gå videre med genopbygningen efter Den Anden Verdenskrigs ødelæggelser. 

I Vesteuropa har vi lov til at se det nye år i møde med en hel del større fortrøstning end tidligere. Vort forsvar styrkes dag for dag. Den tid er ved at være forbi, da Vesteuropa kan løbes over ende på et døgn eller to. Og fører de byrder, som den frie verden i disse år påtager sig, til fredens bevarelse, så vil vist alle erkende, at pengene er givet godt ud, For de rædsler, som ville blive følgen af en Tredje Verdenskrig, kan vist ingen af os rigtigt forestille sig. 

Med hele vor indstilling må vi stadig fremhæve, at forsvarets opbygning i den frie verden aldrig kan blive et mål i sig selv, ikke kan blive en løsning på længere sigt. Derfor må vi aldrig lukke døren i for forhandlinger, der kan føre til den fred, vi alle længes efter. Selv den mindste mulighed må nøje efterprøves, og dette vil bestandigt være et ledende motiv i dansk udenrigspolitik. 

På det økonomiske område var året, der svandt, først og fremmest et konsolideringens år. I 1950 var et økonomisk sammenbrud nærmere, end de fleste af os vel er klar over. I 1950 begyndte vi under store ofre fra hver enkelt borger at genrejse vor økonomi på ny. Store fremskride nåedes i dette år. Men først året 1952 så resultaterne af denne politik, som har været ført med bred tilslutning i Rigsdagen og befolkningen. Det blev muligt at løsne nogle af de strammende bånd. Endnu nogle restriktioner kunne ophæves; kaffen og sukkeret blev fri. Liberaliseringen udvidedes og bragte konkurrencens frie pust ind over store dele af vor økonomi. Et af de gode resultater har været konkurrencens prissænkende virkninger, der har gjort det muligt at øge forbruget pr. indbygger en smule. 

De udenlandske prisfald har nu sat sine spor også i detailpristallet. Pristallet for oktober kvartal gik ganske vist kun ned med et enkelt point, men vi har lov til at håbe, at den svage prisnedgang, som har vist sig, vil fortsætte også i de kommende måneder.

Sammenligner vi vor stilling med de øvrige vesteuropæiske lande, vil vi se, at vi på væsentlige punkter har grund til at være tilfredse med de opnåede resultater. Vor store afhængighed af udenrigshandelen gjorde, at vi blev ramt først og hårdt af de kolossale prisstigninger i Koreakrigens spor. Men det lykkedes os hurtigere end i de fleste andre lande at begrænse prisstigningerne. Danmark er derfor et af de vesteuropæiske lande, som har haft den mindste stigning i detailpristallet. Inflationen blev bragt til ophør, og dette sammen med de internationale prisforskydninger og den hjemlige forbrugsbegrænsende politik betød, at vi måtte omlægge vor produktion på en række områder. Denne omlægning førte i overgangstiden til stagnation eller tilbagegang i produktion og beskæftigelse. Den samme udvikling har senere kunnet genfindes i næsten alle andre vesteuropæiske lande. Mens vi i de sidste måneder har opnået i hvert fald midlertidig stabilitet i vor økonomi, så er dette endnu ikke tilfældet i adskillige andre lande. Herigennem har vi sikret os et lille forspring i den stadig hårdere international konkurrence. 

Dette er en af årsagerne til den meget væsentlige forbedring, der er sket i vor valutastilling siden efteråret 1951. Det anslås, at forbedringen reelt har udgjort mere end én milliard kroner. Der kan vist være enighed om, at vi må nå adskilligt videre. Men ved årsskiftet har vi lov til at stoppe op et øjeblik og glæde os over, at det – takket være befolkningens forståelse – har været muligt at gøre så store fremskridt, specielt hvad den tidligere så uhyggeligt lave valutareserve angår. 

Målet for det kommende år må være øget produktion og beskæftigelse. Vi må på grundlag af den konsolidering, der har fundet sted, stræbe efter at øge vor eksportproduktion. Lykkes dette, vil vi kunne gå videre med restriktionernes afskaffelse og med den højnelse af levestandarden, som må være endemålet for enhver demokratisk politik. 

Den nye Grundlov bliver forhåbentlig hovedbegivenheden i der kommende års politik herhjemme. Grundlovsforslaget indeholder betydelige forbedringer. Blandt de vigtigste må nævnes erkendelsen af, at Landstinget har udspillet sin rolle. Vi kan ikke længere opretholde et Landsting, der med årene er kommet til at stå helt uden for den politiske udvikling. Til gengæld for den demokratiske garanti, som Landstinget efter sin hensigt skulle være, er indført en række nyskabelser forslaget til den nye Grundlov. 

Jeg vil her blot fremhæve, at der åbnes adgang for afholdelse af folkeafstemninger. Fra alle sider er der enighed om, at folkeafstemninger bør blive en realitet, ja bør blive en balancestang i vor videre politiske udvikling. Herigennem ydes der et mindretal på Rigsdagen eller i befolkningen en sikring, som utvivlsomt vil vise sig nok så værdifuld som Landstinget. Forslaget rummer bestemmelser om indførelse af en justitieombudsmand, som skal være befolkningens tillidsmand over for administrationen. Endvidere er det tanken at udvide domstolenes område for herigennem at udbygge værnet for borgerne. Det er således tanken at grundlovfæste, at ekspropriationers lovlighed kan indbringes for domstolene, at åbne mulighed for, at administrationens afgørelser altid skal kunne indbringes for en uvildig domsmyndighed. Endelig kan der være grund til at nævne, at forslaget indebærer en væsentlig styrkelse af Rigsdagens stilling over for regeringen. Også herigennem værnes befolkningen mod overgreb fra en magtbegærlig regering. 

Blandt de øvrige ændringsforslag er en nedsættelse af valgretsalderen. Desuden overvejes spørgsmålet om kvinders adgang til tronen. Som en naturlig følge af den udvikling, der de senere år er sket i det internationale samarbejde, har det været naturligt at indsætte en bestemmelse i forslaget med særligt blik herpå. Det er herefter meningen, at Rigsdagen, når der praktisk taget er enighed derom, skal kunne overdrage en nærmere bestemt del af de danske myndigheders beføjelser til mellemfolkelige organisationer, der arbejder for et større samarbejde i fredens tjeneste. 

Af de forbedringer, jeg her har nævnt, vil det fremgå, at der ikke som i 1849 og 1915 er tale om epokegørende fremskridt. Det gælder ikke længere den frie og almindelige valgret eller frihedsgodernes grundlovfæstelse. Hvad de sidste angår, synes der at være altoverskyggende enighed om, at de ikke kan skrives bedre, end Monrad gjorde det i 1849. Grundlovsændringen skal først og fremmest tjene til at sikre og udbygge vort folkestyre og danne grundlag for de påkrævede forbedringer, blandt andet i Rigsdagens arbejdsgang, som den sidste menneskealder har nødvendiggjort. 

Det skal i de kommende måneder afgøres, om vi skal have en ny Grundlov. Det er mit håb, at befolkningen efter moden overvejelse vil nå dertil, at de forbedringer, forslaget indeholder, er så væsentlige, at den nye Grundlov kan samle hele befolkningen bag sig. 

Det er vort ønske ved årsskiftet, at den fred, vi alle længes efter, må komme, således at befolkningen i hele verden kan koncentrere sig om de store, fredelige opgaver, som afventer deres løsning. Alt for længe har kræfterne måttet ødes på krigs- og forsvarsforberedelser. Før eller senere må verdens store nå til den erkendelse, at alle parter er bedst tjent med et fredeligt samarbejde. Måtte dette ske snart. 

Med disse ord beder jeg alle danske, både her, på Færøerne, i Grønland, ved Det Danske Kommando og i Sydslesvig, foruden de mange danske, som fejrer det nye år spredt ud over verdenen, modtage mine ønsker om et godt og lykkebringende nytår. "
1954,Socialdemokratiet,Hans Hedtoft,"Var 1953 et godt år for det danske folk? Hvem tør svare på det spørgsmål? For hver enkelt af os har vel i første række forholdet til vore nærmeste, til sygdom og sundhed, til arbejde og erhverv eller modsat til arbejdsløshed og smalhals været mere afgørende end det, der er sket på politikkens og samfundsøkonomiens større linjer. Og dog er det jo vilkårene for det samfundsmæssige fællesskab, der skaber de betingelser, vi alle som borgere skal leve og virke under. Det er om dette, det fælles samfundsmæssige, jeg her skal sige et par ord. 

I dansk politik gav året, der nu er gået, os løsningen på et problem, der gennem generationer har været en stadig kilde til politisk uenighed i vort folk, nemlig forfatningsspørgsmålet. Jeg ved godt, at ikke alle kredse er lige tilfredse med den nye Grundlov. Det er min tro, at efterhånden som den nye Grundlov viser sig at være et arbejdsdueligt grundlag for og samtidig en værdig ramme om vort folkestyre, vil der blive erkendt, at man i 1953 i dansk politik havde held til at løse den forfatningssag, der lige siden 1866 har kastet skygger over vort politiske liv. Jeg udtaler gerne min anerkendelse til alle – først og fremmes til den forrige regering – som medvirkede til en løsning af denne sag.

Næst grundlovsfornyelsen var vel regeringsskiftet den største indenrigske begivenhed i det forløbne år. Det tilkommer ikke mig ved denne lejlighed at give kommentarer til den nye regerings foreløbige tre måneders virkeperiode. Den tid er også for kort til, at der kan dømmes. Kun én ting vil jeg gerne understrege her ved årsskiftet. Jeg tror det ville have været bedre og sundere for vort lands politik og for os alle, om det efter septembervalget var lykkedes at tilvejebringe så megen samling og samarbejde i det nye Folketing, at en flertalsregering havde kunnet dannes. 

Mindretalsregeringer kan imidlertid godt fungere i vort land. Siden krigen sluttede, har vi ikke kendt andet. Og trods sådanne regeringers vanskelighed ved at disponere på længere sigt, og trods de – efter nordiske forhold – relativt hyppige regeringsskifter, er genopbygningsarbejdet i det store og hele lykkedes, fordi regering og opposition i afgørende ting følte fælles ansvar. Uanset at overvejelserne i september førte til en mindretalsregering, er det da også mit håb, at det fremover skal blive muligt at skabe størst mulig samling om de afgørende problemer, som skal løses, og de reformer, der bør gennemføres. Vi står os alle ved, at sammenholdet om de væsentlige ting sættes foran snævre partiformål. 

Var grundlovsændring og regeringsskifte de største indenlandske begivenheder, så var vel de afspændings- og forhandlingsmuligheder, der antydedes mellem Øst og Vest efter Stalins død og regeringsskiftet i Sovjet, det vigtigste, der hændte udenrigspolitisk i 1953. 

Det vestlige samarbejde blev i årets løb yderligere udbygget, og den fonsvarsmæssige styrke øgedes. Men samtidig beviste de vestlige magter deres fredsvilje og positive evne til forhandling ved at komme ethvert lille tegn på mulighed for forsoning, der viste sig, åbent i møde. Kanonerne er bragt til tavshed i Korea og en våbenstilstand blevet tilvejebragt og overholdt. Dette viser for os, hvilke muligheder De Forenede Nationer stadig har for at øve indsatsen som den centrale fredsfaktor i verdenspolitikken. 

Trods den skygge af frygt, atom- og brintbomber stadig må kaste ned over menneskenes sind, er det endvidere lykkedes at skabe så megen kontakt mellem Øst og Vest, at et firepagtsmøde er et af årsskiftets mest lovende begivenheder. Det er rigtigt, at vi ikke ved, hvor store og afgørende realiteter disse muligheder indebærer. Tænkeligt er det, at forhandlingerne i første omgang bliver en march på stedet, men alene det faktum, at Øst og Vest mødes for første gang under Den Kolde Krig, er udtryk for en ny fase i udviklingen. Og vi ved, at alle folk, blandt dem ikke mindst det fredselskende danske folk, knytter store håb til denne udvikling. Fra dansk side holder vi fast ved det vestlige samarbejde under Atlantpagtens forudsætninger og vil også fremover under de ofre, der måtte være nødvendige, yde vort bidrag hertil. Men fred gennem forhandling er ufravigelig målet, og kan vi gennem den ringe indflydelse, vi har på det storpolitiske forløb, yde noget bidrag til at understrege denne målsætning, agter vi at gøre det. Det skal ske i den snævreste føling med de nordiske brødrefolk, som vi også fremover vil føle os nært knyttede til og udvide samarbejdet med. 

At vi i 1953 sagde vort nej til under de nuværende forhold at tage imod et tilbud om permanent stationering af større udenlandske flyveenheder på dansk grund, var vist en begivenhed, der vakte større røre her i landet end ude. Men jeg er overbevist om, at tiden, der er gået har vist, at denne beslutning var rigtig og velovervejet. Skulle der senere vise sig muligheder for en stærkere udbygning af vort eget nationale luftforsvar på overkommelige økonomiske vilkår, kan jeg forsikre, at det vil indgå i vore overvejelser. 

På det økonomiske område hjalp endnu en rekordhøst og et gunstigere bytteforhold os til et nogenlunde resultat. Selvom valutareserven stadig er utilstrækkelig, går vi ud af året med en lille bedring i vor valutareserve, og beskæftigelsesforholdene har i årets løb været en del gunstigere end året i forvejen. Specielt i de forløbne vintermåneder har arbejdsløsheden været lavere end i de foregående år. Hertil har frem for alt det usædvanligt milde vejr bidraget. Men endnu er der adskillig ledighed. Og i specielle dele af landet er vore arbejdsmænd urimelig hårdt ramt. 

Økonomisk er det nye år indrammet af spørgsmålstegn. Gennem en snart lang årrække har verdensøkonomien overvejende været præget af høj produktion og opadgående konjunkturer. Dette har til tider ud sat os for et hårdt pres af stigende verdensmarkedspriser og i visse perioder for et særdeles ugunstigt bytteforhold i udenrigshandelen. Men de store nedgangsperioder i den kapitalistiske økonomi, som landbrug såvel som industri og arbejderne kun lærte alt for godt at kende i trediverne, har vi hidtil været forskånet for. Der hæver sig nu advarende røster, som frygter, at en sådan nedgang i den internationale økonomi skulle høre til det nye års muligheder – atter med udspring i USA – omend af langt svagere kraft end under tredivernes verdenskrise. Andre – og derunder den amerikanske regerings talsmænd – mener, at USA besidder tilstrækkelige planøkonomiske midler til at hindre et sådant tilbageslag, der vil være ikke blot en økonomisk, men også en politisk ulykke for hele den demokratiske verden. Vi må inderligt håbe, at de, der taler i dette optimistiske sprog, har ret. Krisespådomme er heldigvis ofte før slået fejl i årene efter krigen. 

Blot tror jeg, at vi skal gøre os klart, at Danmark alligevel kan møde vanskeligheder. På en række markeder holder man stik imod de liberale linjer, der har præget det vesteuropæiske økonomiske samarbejde, vore konkurrencedygtige danske eksportvarer ude ved hjælp af told og andre hindringer for fri handel. Samtidig forlanger man af os, at vi skal lægge vort lille marked blot ikke alene for en sund udenlandsk konkurrence, men også for importvarer, der sælges under vilkår, der må minde om dumping og lignende illoyale metoder, som kan have en nedbrydende virkning på vort erhvervsliv og på beskæftigelsen her i landet. Vi må være vagtsomme over for denne udvikling og dens konsekvenser fremover. 

Angående den overenskomstsituation vi snart er midt i, udtaler jeg tillid til, at der vises god forhandlingsvilje fra begge sider. Samfundsmæssigt må vi ønske et forlig, der tilgodeser alle rimelige interesser og fremover sikrer stabile og rolige forhold på det danske arbejdsmarked. 

Ved løsningen af de problemer, den hele økonomiske udvikling i fremtiden kan give anledning til, skal vi aldrig glemme, at et lands virkelige rigdomskilde ikke alene er dets formue af jord, bygninger og maskiner, men i endnu højere grad de mennesker og dermed de menneskelige egenskaber af faglig dygtighed, sand arbejdsglæde og evner til produktionsmæssigt samvirke, samfundet indeholder. Et samfund, hvis borgere har nerverne tyndslidte i eksistenskampen, rummer ikke nær de samme muligheder, hverken materielt eller åndeligt og kulturelt, som det samfund, der gennem høj beskæftigelse og social tryghed skaber grobund for alle evner og positive kræfter. Her har vi da det demokratiske og sociale mål for vor samfundsudvikling antydet. Og det skal også i det nye år være retningsgivende for vort arbejde og virke. 

En hjertelig hilsen sender vi til Færøerne og Grønland. Senere i denne udsendelse vil folketingsmand Augo Lynge tale til vore lands mænd i Grønland. 

I juleudsendelsen forsikrede jeg vore grønlandske venner, at vi her nede gengælder deres varme følelser for den nye Grundlov, der bragte den statsretlige udvikling til en så smuk og logisk afslutning. Vi er glade for, at to grønlandske repræsentanter på selvfølgelig og værdig måde har indtaget deres plads i det nye Folketing. 

Vi skimter konturerne af et nyt og sundere Grønland. Reglerne for erhvervslån skal muliggøre en ny udvikling af grønlandsk erhvervsliv, kulturlivet skal udvikles harmonisk, de romantiske, men usunde rønner skal rives ned, og nye huse skal bygges. Arbejdet med det nye tuberkulose-sanatorium i Godthåb og det stigende antal patienter, vi behandler i Danmark, skal fremover løsne og helt frigøre det grønlandske folk for tuberkulosens knugende greb. Vi ved godt, at denne overgangstid bringer mange vanskeligheder og appellerer til selvstændigt grønlandsk medarbejde og nyt initiativ. Vi håber på forståelse og god samarbejdsvilje også fremover, så vi sammen kan skrive et nyt ærefuldt kapitel i den dansk-grønlandske historie. 

Da begge de færøske folketingsmænd er rejst hjem for at fejre jul og nytår på Færøerne, og da landstingsmand Poul Niclasen, der ved tidligere årsskifter har talt til Færøerne, ikke længere er blandt os, vil jeg gerne bringe hele det færøske folk regeringens bedste ønsker for det nye år. 

Selvom Færøerne har haft mange vanskeligheder at kæmpe med i det forløbne år, har 1953 dog været præget af konsolidering efter den erhvervskrise, der fulgte på højkonjunkturen under krigen. 

Vi glæder os med det færøske folk over de vundne resultater og håber, at fremgangen må fortsætte. Troen herpå skulle bestyrkes af en række foranstaltninger, som i det nye år vil tjene det færøske erhvervsliv. Jeg tænker blandt andet på udbygningen af Færingehavnen på Grønlands vestkyst og det store vandkraftværk ved Foså. Nævnes kan også det realkreditinstitut for Færøerne, som er under forberedelse, og som vi håber kan begynde sin virksomhed snarest muligt. 

Hvad jeg her har nævnt, er foranstaltninger, hvortil staten har ydet sin støtte. Staten vil også fremover medvirke til udbygningen af erhvervslivet – for eksempel støtte bestræbelserne for at finde nye markeder for færøske produkter – men den største indsats må ydes af det færøske folk selv. 

Ved den hjemmestyreordning, der gennemførtes i 1948, overtog det færøske folk efter eget ønske selv ansvaret for væsentlige sider af samfundslivet, og jeg bringer alle færinger, der med god vilje har arbejdet med under den nye ordning, vor hjerteligste tak. Staten har loyalt medvirket til at føre denne ordning ud i livet og vil fortsat basere sin færøpolitik på denne ordnings ånd og bogstav, men skal hjemmestyret kunne løse de store opgaver, fremtiden vil stille, må hele det færøske folk slutte op om sine egne demokratiske institutioner. Ingen kredse på Færøerne vil i det lange løb være tjent med, at disse organers prestige og autoritet undergraves ved, at enkelte grupper søger at gennemtvinge deres vilje mod helhedens interesser.

Må jeg gøre endnu en aktuel bemærkning. Den sidste tids løsladelse af mennesker, der på det groveste har forbrudt sig i krigs- og besættelsestiden, giver i denne tid anledning til stor og forståelig diskussion. Uden her at indlade mig i polemik vil jeg gerne fremhæve, at den nye regering ikke har fundet det rigtigt i 1953 at skærpe den hidtil fulgte fremgangsmåde, og at hver eneste løsladelse er sket efter individuel behandling og altid i overensstemmelse med bindstilling fra fængselsmyndighed og ankenævn.

Det skal ved denne lejlighed siges, så det høres både indadtil og udadtil, at det danske folks fordømmelse af de misgerninger, der blev begået af den nazistiske voldsmagt og dens danske håndlangere, ikke er mildnet med årene. Men følelsen af afsky for de begåede ugerninger bør ikke forlede os til at opgive en moderne strafferetsplejes principper. Vi vil ikke i fredens dage praktisere en Hitlers herre-moral: øje for øje, tand for tand. 

Hertil ønsker jeg at føje, at ingen dansk, der oplevede de fem for bandede år – og alle har vi vel ar i sjælen efter disse års oplevelser – har glemt den indsats, en række medlemmer i den danske frihedsbevægelse ydede. De ofre, der blev givet, var ikke forgæves. 

Jeg tænker på de mange, der blev slæbt i fængsel eller i koncentrationslejr og blev mærket heraf. Og jeg siger direkte til dem, der i dag savner en ved deres side eller i deres midte, at det offer, Deres mand, Deres bror, søn eller far bragte, var og er så væsentligt, at det fortsat vil være en af forudsætningerne, der betinger, at vi i Danmark ejer retten til at leve som frie kvinder og frie mænd. 

Til slut: Vi har i dette land ret til at sige vor mening og accepterer ingen “uimodsigelige” sandheder. Vi deler os efter anskuelser og meninger i partier og organisationer. Hver har ret til at søge sandheden. Den ret skal vi holde fast ved, den er for frie mennesker det dyreste af alt. Men vi kan ikke løse vore opgaver som mennesker og samfund uden samarbejdsevne og vilje til at indrette os efter hinanden. Lad os i det nye år alle bestræbe os for at vise god vilje og gensidig respekt. 

Glædeligt nytår!"
1955,Socialdemokratiet,Hans Hedtoft,"Så hørte vi i nat endnu en gang nytårsklokkerne. 1954 er i gået over i historien; vi skriver 1955. 

Hver af os har vel i aftes set os tilbage og spurgt, om året, der gik, for os var et godt eller et dårligt år. Vi har tænkt på, hvad det bragte hver enkelt af os af sorger og af glæder. Og samtidig har nok de fleste ønsket at kunne løfte en flig af fremtidens kappe og se ind i det år, vi nu skal gennemleve. Hvad bringer det? Hvilke krav stiller det til os? 

Det er så let at stille spørgsmålene. Og det er så svært at svare på dem. Vort perspektiv, vort synsfelt fremover er kun kort og usikkert, Og dog er det ud fra det, vi efter bedste overbevisning må tilrettelægge vore handlinger. Det gælder for os alle i vor private færden. Det gælder i forholdet til vore kære og nærmeste, til sundhed og til sygdom, til liv og til død. I vort daglige liv omkring arbejdsplads og erhvervsvirksomhed. Men det gælder også i vort samfundsmæssige fællesskab, i politikkens og økonomiens større linjer; og det er jo det fælles, ikke det personlige, jeg her i dag skulle sige nogle ord om. 

Det år, vi nu går ind i, er tiåret for Den Anden Verdenskrigs ophør og tiåret for Danmarks befrielse. Mon ikke vort største ønske ved dette nytårsskifte er ganske det samme som det håb, vi så brændende nærede ved det måske bitreste årsskifte i vort lands nyere historie, nytåret 1944-45? 

Vi var fattige dengang. Rigtig fattige. Vi var plyndret systematisk, Vore sind var sårede, vor frihed stængt inde, og vore idealer om retfærd og medmenneskelighed var trådt under fode. Én ting var imidlertid ikke bristet for os: Vor tro på at befrielsens time kom stadig nærmere og vort brændende håb om fred. 

Og freden kom jo. Måske ikke helt som mange havde troet det. Ikke så klart og udelt som vi havde ventet. Den kom langsomt, men med nye problemer og med ny risiko for en endnu værre verdensbrand gemt under sin lyse kappe. Hvor den nazistiske aggression og umenneskelighed var slået og drevet bort, opstod frygt for nye totalitære magters ufredelige adfærd. En ny verdenshistorisk modsætning tonede frem, modsætningen mellem Øst og Vest. Et nyt nervepressende spil begyndte. 

Beretninger om nye våbens frygtelige ødelæggelsesvirkning fyldte forsiderne i vore aviser. Og igen følte vi, hvor nært vort land ligger ved de geografiske skæbnepunkter. Stod vi alene, hvis det blev alvor, måtte vi se en frygtelig skæbne i møde. 

På så mørk baggrund har dansk udenrigspolitik måttet formes i de snart ti år siden 1945. Dette samtidig med, at vi har haft og stedse har svære økonomiske problemer at kæmpe os igennem. 

Alle kender den udenrigspolitiske løsning, vi valgte. Frem for at stå alene i en verden af utryghed valgte vi at slutte nært forbund med den del af verden, der er os nærmest: demokratiernes vestlige sammenhold. Det er rigtigt, at det har kostet ofre at være med i dette samarbejde. Men vi har ofret mindre end de fleste, og vi har fået hjælp til vort bidrag til det fælles fredsværn. Det har ikke manglet på advarsler fra folk, der mente, at det, vi her indlod os på, ville vise sig forkert; at vore ofre ville være forgæves, og at man ikke gennem atlantsamarbejdets politik sikrede freden, men måske snarere forringede dens muligheder. Så langt vi kan se i dag, har disse skeptikere ikke fået ret. Der er fred i verden i dag — mere end for fem år siden, da den nordatlantiske pagt blev sluttet.

Ved sidste årsskifte kunne vi fastslå, at kanonerne var tavse ved fronterne i Korea, og at den afsluttede våbenstilstand hidtil var blevet holdt. Efter de tolv måneder, der er forløbet siden, holder denne våbenhvile stadig. Og endnu en grusom krig er siden bragt til afslutning: Indokinakrigen. Vel forekommer stadig enkelte ufredshandlinger på halvøen Malakka, og vel spores ufred enkelte steder i Afrika. Men organiseret krig forekommer ingen steder. Freden er mere udbredt i verden end måske på noget andet tidspunkt i århundreder af menneskehedens lidelsesfyldte historie. 

Det vestlige samarbejde er i disse år blevet stadig yderligere udbygget, og den forsvarsmæssige styrke er øget. Samtidig har de vestlige magter stedse positivt vist deres fredsvilje, deres vilje og evne til forhandling og deres ønske om at komme enhver realistisk forsoningsmulighed i møde. To gange i det forløbne år mødtes Øst og Vest ved forhandlingsbordet. Først i Berlin og siden i Genève. Var resultaterne for Europas vedkommende end små, så var det, at man kunne mødes til fredelige forhandlinger, dog i sig selv et gunstigt tegn. 

Nu står vi udenrigspolitisk foran et både stort og vanskeligt skridt: Vesttysklands optagelse i det vestlige samarbejde med ret til et kontrolleret og begrænset tysk forsvar, der skal suppleres med engelske og amerikanske styrkers permanente tilstedeværelse på det europæiske fastland. Vi, der går ind for en positiv løsning af dette svære problem, giver os ikke ud for, at vore følelser skulle være anderledes end hos de medborgere, der advarer; ej heller nægter vi at se den risiko, denne løsning indebærer. Men vurderet i historiens lys tror vi, at risikoen ved stadig at holde Vesttyskland udenfor er større. 

En gennemførelse af Paris-aftalerne hindrer efter vor opfattelse ikke en fremtidig ordning af de spørgsmål, der skiller Øst og Vest, men vil tværtimod kunne medvirke til at skabe realistiske forudsætninger for ny forhandling om de uløste spørgsmål. 

I De Forenede Nationer er forhandlingerne gået videre om atomenergiens fredelige udnyttelse og om nedrustningen. Endelige løsninger er desværre ikke nået, men det er dog bemærkelsesværdigt, at man i begge disse spørgsmål, der måske kan blive afgørende for alle folkeslags fremtid, er nået frem til foreløbige vedtagelser om, hvilke der bestod enighed mellem Vestmagterne og Sovjetunionen. 

Inden jeg vender mig til spørgsmål af mere indrepolitisk interesse, vil jeg gerne sende en varm hilsen til dansksindede sydslesvigere og takke alle for udholdenhed og trofasthed mod dansk kultur. 

Mindretallets velfærd ligger alle danske stærkt på sinde, og vi sætter vor lid til, at det i det nye år må lykkes at finde frem til en løsning af mindretallets betydningsfulde problemer, en løsning, der skal baseres på tolerance og gensidig forståelse og tillid for at fremme et godt naboforhold mellem Danmark og det nye Tyskland. 

På hjemlig grund har vi med 1954 gennemlevet det første fulde år under den nye Grundlov. I nytårstalen i fjor sagde jeg, at det efter min opfattelse ville have været bedre for vort folkestyre, hvis det var lykkedes efter septembervalget i 1953 at tilvejebringe en flertalsregering. Men jeg føjede til – vel vidende, at man i politik må indrette sig på det mulige – at mindretalsregeringer godt kan fungere i dette land. Bortset fra befrielsesregeringen under afdøde Vilhelm Buhls ledelse har vi jo, siden krigen sluttede, ikke kendt andet end mindretalsregeringer. 

Men jeg vil gerne igen erindre om, at når det herhjemme trods mindretalsregeringers vanskelighed ved at disponere på længere sigt og trods de – efter nordiske forhold – relativt hyppige regeringsskifter lykkedes at føre genopbygningens politik igennem, så var det, fordi regering og opposition hidtil i afgørende ting havde følt fælles ansvar. 

Om denne forudsætning også blev opfyldt i dette første år under vor nye forfatning, er det vel berettiget at sætte et spørgsmålstegn ved. Jeg skal her i dag nøjes med at udtale det håb, at viljen er til stede til fremover at skabe størst mulig samling om de afgørende problemer, som skal løses, og om de reformer, der efterhånden bør modnes til gennemførelse. Alle vil stå sig ved, at sammenholdet om de væsentlige ting sættes foran snævre partiformål. 

I dagens økonomiske diskussioner glemmes det ofte, at enhver, der i vort demokratiske samfund har en medindflydelse – og det er mange – det er mindretalsregeringen, og det er oppositionen, det er de store erhvervsorganisationer, der ønsker at bevare deres handlefrihed, det er de faglige organisationer, det er finansverdenens folk. Ja, alle har de medindflydelse og medbestemmelsesret. Alt for ofte glemmer man, at alle disse faktorer også har et medansvar for den økonomiske udvikling 

Dansk indenrigspolitik i 1954 kom til at stå i økonomiens tegn. Fra udlandet mødte vi vilkår af varierende art. Den amerikanske økonomi gik fra en periode af tilbagegang og produktionsnedgang ind i en periode med stabilisering, som her ved årsskiftet ledsages af troen på en noget højere produktion og beskæftigelse. 

I Vesteuropa derimod har der hele året været en stigende linje, og for det nye år går den almindelige forventning ud på yderligere stigning i produktion og forbrug omend måske i langsommere takt end i 1954. 

De gunstige kår, en sådan udvikling i Europa skulle have givet dansk eksport, har nok gjort sig gældende, men er delvis blevet hæmmet af andre faktorer fortrinsvis af handelspolitisk art. De aftaler, landbrugs erhvervet i årets løb indgik med England, blev ikke uden skuffelser. Vi følte os berettiget til en forhøjelse af flæskeprisen, men vi fik den ikke, og smørprisens fald betød en direkte nedsættelse af vor indtjenings evne. I forhold til Tyskland mødtes vi af de samme hindringer for den fri handel, som vi har kendt tidligere. 

Told og andre former for importregulering hindrede vor landbrugseksports frie udfoldelse, mens vi fra dansk side holder den største del af den tyske eksport til Danmark på friliste. 

Endelig blev en gunstig fortsættelse af vort handelssamkvem med Rusland standset ved krav fra sovjetisk side – krav, som vi ikke kunne opfylde. 

Årets valutariske resultat er velkendt. I alt blev vor valutastilling forringet med omkring 500 millioner kroner. Dette er ingenlunde ensbetydende med, at landets valutabeholdning er udtømt. Vi har hele tiden haft og har stadig en kontant kassebeholdning. Den andrager i øjeblikket over 600 millioner kroner fortrinsvis i dollar. Alligevel er nedgangen betydelig, og selvom de sidste opgørelser har vist nogen bedring, vil det være letsindigt at slå sig til ro hermed. Ud over de ved September-forliget opnåede resultater må vi fortsat i lovgivningen tage de nødvendige finansielle hensyn, for at man kan være sikker på varigt at have skabt en udvikling, der fremover sikrer sundheden i vort økonomiske liv. Træffes sådanne foranstaltninger ikke, kan tendenser til ny nedgang risikeres. 

Det vil imidlertid være urigtigt, og det er også illoyalt at lade valutabilledet alene stå som særkende for det svundne års økonomi. Ganske som i det øvrige Europa var Danmarks økonomi på væsentlige områder præget af fremgang og af opgang. 

Produktionen er steget. For industriens vedkommende er vi nået op på den højeste produktion, landet overhovedet nogensinde har haft. 

Stigningen for industriproduktionen og for landbrugets animalske produktion i det forløbne år anslås til 4½ %. Landbrugets afgrøder af korn, græs, roer og så videre er derimod faldet som følge af dårlig høst. I forhold til i fjor er nedgangen 13 %. Når dette virker så stærkt, er det dog især på baggrund af rekordhøsten i 1953. Også i forhold til et såkaldt normalt høstår er der dog en mærkbar nedgang.

Landets samlede eksport målt i værdi voksede i årets løb med cirka 7 %. Tager vi industrieksporten alene, bliver fremgangen hele 12 %. Boligbyggeriets fremgang for 1954 kan anslås til cirka 10 %. Og den samlede anlægs- og byggevirksomhed er vokset cirka 5 %. 

Forbrugets udvikling er meget vanskelig at gøre op, men en stigning på omkring 5 % er nær det sandsynlige.

For beskæftigelsens vedkommende har landets arbejdere og erhvervsdrivende kunnet glæde sig over en høj og en stabil beskæftigelse, omtrent på et så højt niveau som er opnåeligt i dette lands omskiftelige klima.

Der er ingen, der kan nægte, at denne udvikling for vort erhvervsliv, for produktion, for eksport og beskæftigelse rummer mange gunstige træk. Og de udtalelser, vi ser nu her ved årsskiftet fra en række ledende erhvervsfolk, bekræfter da også denne opfattelse. 

Når vi alligevel fik valutanedgangen, så kan det kun forklares ved, at fremgangen på visse punkter har været for stor. Vi har søgt at opfylde de mange ønsker inden for bygge- og anlægsvirksomhed for hurtigt, og tilbøjeligheden til straks at bruge hele indtægten har i alle kredse været for kraftig. Netop af disse grunde måtte regeringen gribe ind i sommerens løb, nedskære visse offentlige udgifter, blandt andet i forbindelse med forsvaret og det offentlige byggeri; netop derfor vedtog Folketinget i september en række foranstaltninger, som sigter på at bedre statens finanser og øge statsregnskabets overskud; netop derfor foretog regering og Nationalbank i fællesskab en kreditstramning, som nu føles hårdt af dele af erhvervslivet, og som forhåbentlig, efterhånden som andre økonomiske forholdsregler træffes, kan lempes igen. 

Vi må indstille os på et år i stabiliseringens tegn. Produktionen må sættes yderligere op, og forhåbentlig går vi et bedre høstår i møde. Yderligere forbrugsstigning må udskydes, indtil de økonomiske faktorer og især betalingsbalancen er bragt i bedre og mere varig ligevægt. 

Dette, at søge den samfundsøkonomiske balance nået under vilkår, der fortsat muliggør voksende produktion og stor beskæftigelse, det er vores økonomiske opgave i 1955. Vi skal under dette arbejde ikke glemme de vanskeligheder, der føles i de hjem, der rammes af vinterarbejdsløsheden. Vi skal også tænke på, at der findes landbo- og andre hjem, hvor pengestramningen i dag er mærkbar. Mange kræfter må virke sammen, for at de mål, vi har sat os, kan nås på tilfredsstillende måde. 

Det ville dog være utaknemmeligt af os på denne nytårsdag kun at tænke på vanskelighederne. Jeg nævnede før, at 1955 er tiåret for landets befrielse. Husker De forholdene i 1945? Jeg skal ikke fordybe mig i, hvad man dengang og endnu en rum tid efter havde af rationeringer og erstatningsvarer og meget andet. Men lad mig for at karakterisere udviklingen bare nævne et par andre træk: 

Vor af krigen mishandlede handelsflåde er nu genopbygget, ja, mere end det: Den er større, og den er mere moderne, end den var, da krigen brød ud. 

I landbruget har en omfattende udvikling fundet sted. Gennem nye dyrkningsmetoder udnyttes den danske landbrugsjord bedre end nogensinde før, besætningerne er fuldt genopbyggede, og landbruget er i topform i færd med at genvinde sin førende internationale stilling. 

Også industrien har gjort store fremskridt, store tekniske forbedringer er sket, og industrieksportens vækst er det bedste bevis herpå. Produktionen af elektrisk kraft er steget voldsomt uden dog fuldt ud at kunne dække de fremtidige behov. 

Fiskerierhvervet har øget sin indsats, og i handelen kommer nye salgsmetoder frem. 

Man kan tage det som et samlet udtryk for hele det produktive danske samfunds større ydeevne, at mens vort folketal i forhold til 1938 er steget med 15 %, så er den samlede produktion gået i vejret med det dobbelte, altså med i alt 30 %. 

På Færøerne er der ligeledes i efterkrigsperioden – uanset vanskeligheder og brydninger – sket en stabilisering. Jeg hilser det færøske folk og ønsker, at vi fremover med god vilje kan mødes i samarbejde og mødes på lovens grund. I

Grønland fuldbyrdes efter folkets ønske en fredelig revolution, der skal opfylde Landsrådets og vort ønske om bedre og sundere leveforhold. Jeg sender vore grønlandske landsmænd en hilsen. De Forenede Nationer har nu godkendt jeres ændrede statsretslige stilling. Jeg byder velkommen til et samarbejde under mottoet: Lige rettigheder, lige pligter. 

De kendsgerninger, jeg her har nævnt om genopbygningsarbejdet inden for alle dele af det danske rige, er det naturligt at erindre os ved dette årsskifte. Trods vanskeligheder og hindringer – trods vekslende konjunkturer og usikre politiske forhold – på trods af alt dette, men også med støtte udefra – så er den samlede sum af tiårets udvikling, at vi kan fastslå, at genopbygningsarbejdet er vidt fremskredet. 

Disse kendsgerninger bør give os både fortrøstning og inspiration til at gå i lag med det nye års opgaver. Danmark kan hævde sig, hvis vi udadtil og indadtil følger samvirkets lov. 

Måtte 1955 da for os alle herhjemme – og også i vort forhold til omverdenen – og ikke mindst til de nordiske lande, der står os så nær – måtte 1955 blive et samarbejdets år. 

Godt nytår, landet rundt. "
1956,Socialdemokratiet,H.C. Hansen,"Ma jeg få lov til at ønske alle lytterne et glædeligt nytår. Dette ønske gælder alle, og det gælder landet. Gid det nye år må bringe fremgang og lykke til alle hjem, og gid vi må opleve et år, som forskåner os for nye økonomiske vanskeligheder. 

Vi begynder altså nu på et nyt år, og det gælder vel for os alle, at vi standser op et øjeblik – vi ser tilbage på året, som svandt, og vi prøver at se lidt fremefter – ind i det nye år. Min forgænger, Hans Hedtoft, sagde i sin nytårstale sidste år, at de fleste af os kunne nok ønske, at vi kunne løfte en flig af fremtidens kappe og se ind i det år, vi nu skal gennemleve. Hvad bringer det? Vort synsfelt fremover er kun kort og sikkert, sagde han. – Det er underligt for mig at gengive hans ord i dag. Fire uger efter, at han havde holdt sin nytårstale, var han ikke mere iblandt os. Jo, vort synsfelt fremover er kun kort og usikkert. 

Men selvom vore muligheder for at lægge en kurs – og holde den – er meget begrænsede og afhængige af de forhold, som vi ofte ikke kan have nogen indflydelse på, ja, så tvinges vi til i dag at handle ud fra en forventning om, hvad der vil ske i morgen. Og vore handlinger må blive bestemt også af de erfaringer, vi gjorde i går. 

Og hvad kan vi så vente, at 1956 vil give os? Jeg mener naturligvis: vil give os som nation. Kan vi håbe på fortsat fred i verden? Vil forbedringen i vor økonomi fortsætte? Kan prisforhold og lønforhold bringes i leje, uden at vi på ny udsætter os for vanskeligheder i vor udenrigshandel? 

Det er blot et par af de spørgsmål, vi alle stiller i dag. Lad mig først prøve på at sige et par ord om det udenrigspolitiske. 

Vi fulgte i 1955 den udenrigspolitiske linje, som blev lagt for seks år siden. Samarbejdet inden for Atlantpagten er blevet fortsat og har vist sin store værdi. Og vi har gjort vort arbejde efter bedste overbevisning i De Forenede Nationer. På et særligt område er vi i færd med at udbygge vore muligheder, nemlig i spørgsmålet om den fredelige udnyttelse af atomkraften. Her må vi påtage os anselige økonomiske byrder af hensyn til fremtiden, og vi er optaget af at yde vor bedste medvirken i det internationale samarbejde om denne sag. 

Vigtigt og interessant har året været udenrigspolitisk. Måske kan vi sige, at mange spændte forventningerne alt for højt i forhold til mulighederne. Thi de store forhåbninger til møderne mellem Øst og Vest blev ikke opfyldt. Men der er en udvikling i gang, som vi må følge med stor opmærksomhed og støtte længst muligt. Der kræves megen tålmodighed af os og megen udholdenhed. Udenrigsministerkonferencen i Genève førte ingen vegne, den gav end ikke på de beskedneste områder det mindste resultat. Men de store staters ledere i Øst som Vest kan ikke være og er ikke uvidende om deres enorme ansvar. De ved, at på baggrund af den uhyggelige våbentekniske udvikling er det deres fornemste pligt som statsledere og som folkeførere at søge at føre verden frem mod den varige fred. Som det var min overbevisning, at man gjorde uklogt i at vente hurtige mirakler i det svundne år, sådan mener jeg, at man handler forkert ved nu at betragte fremtidige forståelsesmuligheder som afskrevne. 

De sidste ord ved forhandlingsbordet kan ikke være sagt. Thi så sandt som en ny storkrig må være en utænkelighed efter atom- og brintbomben, så er forhandlingens vej den eneste, der kan føre frem til større forståelse og til bevarelse af freden. 

Vi har haft grund til at glæde os over, at der er blevet skabt mulighed for en udbygning af det nordiske samarbejde ved, at Finland har kunnet tilslutte sig Nordisk Råd. Den første samling i Nordisk Råd blev holdt her i København i 1953. Vi glæder os til om en månedstid på ny at se Nordisk Råd samlet her, for første gang med finske repræsentanter blandt rådets medlemmer. Det er et stort arbejde, der her er taget op, men jeg føler trang til at sige, at det også er et langsigtet arbejde. Der kan ikke stå sensation om hvert møde i rådet. Det skal leve ud over dagen, ind i de nye generationer. Og derfor skal vi ikke måle Det Nordiske Råds arbejde efter for kort en alen eller hæsblæse os til hastige løsninger. Det er et stykke ny nordisk historie, vi er begyndt at skrive, og det bør skrives grundigt og udholdende. 

Jeg er glad for, at de dansk-tyske mindretalsdrøftelser i foråret førte til et resultat, som efter min mening er af betydning såvel for forholdet mellem Danmark og Forbundsrepublikken Tyskland i almindelighed som for forholdene i de dansk-tyske grænseegne. Jeg håber, at det, som opnåedes, må vise sig holdbart fremover, og at det må efterleves i grænseegnene i den samme ånd, hvori aftalerne blev truffet. Og jeg ved mig i fuld forståelse med alle Folketingets partier, når jeg på denne nytårsdag sender en varmtfølt hilsen til vore dansksindede venner i Sydslesvig. 

Også til Færøerne og til Grønland vil jeg gerne sende en særlig hilsen.

For Færøerne er dagen i dag en af de store mærkedage. I dag er det 100 år siden, at monopolhandelen blev ophævet. Mange gode kræfter, der hidtil havde været bundet, blev frigjort, og monopolhandelens ophævelse regnes med rette som indledningen til den nye tid på Færøerne. 

1955 har været et bevæget år; det færøske erhvervsliv har haft rimelige vilkår, selvom sildefiskeriet vel ikke fuldt ud indfriede forventningerne. Men det var jo de dramatiske begivenheder i Klaksvig, der tiltrak sig opmærksomheden. 

Det er min overbevisning, at det store flertal af det færøske folk anker, at de problemer, der findes i det færøske samfund, sådan som det er tilfældet i ethvert andet samfund, må løses på lovens grund. 

For Grønland ønsker jeg, at den udviklingens og fremgangens linje, ile har karakteriseret 1955, må fortsætte i det nye år. 

Og vender vi os derefter til de indenrigspolitiske anliggender som helhed, ja, har vi vel lov til at glæde os over denne helhed og vedstå for os selv, at vi er stolte over vort danske hjem, og at vi ikke ser noget grund til at slå øjnene ned over for nogen fremmed, der gæster det.

Vist kender vi mangler, og vi ved om mangt, der kunne og burde være bedre. Danmark er dog, tør vi sige et godt hjem for sin slægt, og det føles godt at høre til her.

Jeg siger dette uden tanke på hvorledes ære eller skam skal fordeles mellem os, der i skiftende tider har haft ansvaret for vort hus’ velfærd. Ingen af os – i regeringen eller oppositionen – ingen af os, der i det daglige sætter mening mod mening om veje og midler for Danmarks husholdning, har hverken ene ære eller ene skam af de resultater, der er det politiske livs indhold og hensigt. Alle må vi erkende, at vi bygger mere i fællesskab, end vi hver for sig formår at yde alene. 

Uden at ville ønske vore meninger udviskede eller vore standpunkter tilsandede kan det være sundt iblandt at erkende, at et lille folk som vort har en særlig værdi i sin sociale struktur, hvor kløfterne ikke er bredere, end at hænderne stadig kan række over dem i fælles løft. Ingen kan hverken forlange eller forvente, at vi politikere skal se ens på problemerne og være enige om deres løsning, men i selve viljen til at nå et sagligt resultat ser jeg demokratiets og parlamentarismens bærende idé om tværs over folkets forskellige interesser og meninger at skabe et folkeligt fællesskab og samvirke. 

Vel er der brøst og mangler i vort hus, det har jeg erkende, og det mener jeg. Men derfor er der dog ingen grund til at nægte sig glede over de fremskridt, som er vundet. Et eksempel herpå er netop i denne tid udviklingen i valutasituationen, som efter foranstaltningerne kort før og kort efter det sidste årsskifte har vist en klar fremgang. 

Det har samtidig været muligt at afvikle de sidste restancer på det offentliges obligationsgæld til udlandet, og vi kan faktisk fremhæve i dag, at vi nu for første gang i 15 år ikke har uopfyldte gældsforpligtelser over for udlandet. Landbruget er på ny inde i en økonomisk opgangslinje og har i den sidste halve snes år også for de små brugs vedkommende gennemført en imponerende mekanisering og dermed forbedret produktionsmulighederne 

Vi skal ikke heraf forledes til at tro, at vi har lyst efor’ og mørkt ebag’. Det faste tag i den økonomiske politik må fortsat holdes, og den tilbageholdende tendens i importen og den samtidige forøgelse af eksporten må ikke svækkes. Særlig fremgangen i vor industrieksport har været opmuntrende og ikke blot medvirket til at lette vore øjeblikkelige vanskeligheder; den peger også fremad mod det på langt sigt helt afgørende: en omfattende og konkurrencedygtig eksportindustri, der er forudsætningen for øget produktion og beskæftigelse. 

Den økonomiske politik, som førte til den bedrede valutasituation, var ikke uden ubehagelige virkninger, men hverken i boligsituationen eller for beskæftigelsen har der dog været nedslag af foruroligende karakter. I 1955 vil der nok blive lige så mange lejligheder færdige som det foregående år, og vi tør nu regne med, at boligbyggeriet er bragt i et stabilt leje, der giver håb om at kunne fastholde en rimelig byggerytme herefter. 

Ledigheden på visse områder – navnlig for arbejdsmændene – må pålægge os at søge de produktive beskæftigelsesmuligheder udvidet, og må også i tide jævne vejen til arbejdsmarkedet for de store årgange. I en fastholdelse og en videreførelse af regeringens økonomiske politik vil der åbne sig mulighed også for løsning af disse store og påtrængende anliggender. 

Når jeg her strejfer de spørgsmål, der ligger foran os, kan jeg ikke undlade at pege på den altovervejende indflydelse på vor produktivitet, som følger af ro og stabilitet på arbejdsmarkedet. Jeg har svært ved at tro, at nogen løsning af arbejdsmarkedets problemer kan være mere sikker og givende end den, der hviler på de direkte implicerede parters frivillig aftaler. Kan nogen pege på et demokratisk samfund, hvor arbejdere og stabilitet har været mere udpræget end i Danmark? Her taler frie parter deres anliggender igennem og søger ad saglig vej frem til resultater, der bærer. Ingen har grund til at tro, at de ikke i deres overvejelser af alle foreliggende faktorer tager fuldt og skyldigt hensyn til samfundet som helhed. Ingen ved dog til syvende og sidst bedre end arbejdsgiverne og arbejderne selv, at det fælles velfærd beror på en nøje afstemt balance mellem den størst mulige arbejdsglæde og konkurrenceevne – for at det i et par nøgleord. Jeg ser derfor med fortrøstning forløbet af den forestående fornyelse af arbejdsoverenskomsterne i møde. 

I det hele taget ser jeg ingen grund til at gå for tynget af forhåndsbekymringer ind i det nye år. Der arbejdes godt og dygtigt i Danmark. Produktionstallene viser ingen tegn på, at vi er ved at sløje af – og uden for den officielle produktionsstatistik står en produktiv kraft, som sjældent nævnes, men som jeg føler trang til at fremhæve særskilt den danske husmoder; hvis virke er anonymt og svært at veje, men hvis betydning og værdi i det samlede resultat er uomtvistelig. 

På det kulturelle område mærkes et voksende ansvar for de vilkår, der ydes børnene og vore unge i klar erkendelse af, at vi i et lille 4 millioners folk som vort ikke har råd til at lade nogen mulighed for dygtiggørelse gå til spilde. Der er god tilgang til aftenkursus, ungdomsskoler og højskoler. Debatten om vor skoles rette form er trængt længere ud og dybere ned end nogensinde tidligere, og vi nærmer os utvivlsomt løsning, der kan samle det store flertal i folket. 

Dansk videnskab – i hvis ledelse vi stadig har vor navnkundige Niels Bohr i travl virksomhed – har på en lang række felter vist sin evne og vilje til at følge sine store traditioner op og har fortsat krav på befolkningens beundring og taknemmelighed. I vort kulturelle liv må vi savne en skikkelse som Martin A. Hansen, der døde så alt for tidlig, men både i digtningen og den bildende kunst er der en ny lovende ungdom på vej. Teatret i Danmark har videreført en rig tradition med ny kraft og lovende indsats, og musiklivet fortsætter sin opgangslinje med svækket styrke. Den danske film skylder os vel endnu sit mesterstykke, men har hæderligt løst en række betydelige opgaver. Bibliotekerne synes at vinde nyt tag i de unge, og forlæggerne sender et sådant væld af bøger på markedet, at heller ikke boghandelen synes at frygte svigtende læselyst. Når jeg hertil føjer radioens og fjernsynets vældige indsats i vort folkelige kulturliv, mener jeg at have god grund til at sige: Vi behøver ikke at ængstes for vort folks fremtid. Den skal nok vise sig at være i gode hænder. 

Om vi nu bare i hverdagens mangfoldighed ikke stirrer os blinde på det, der skiller os af stort og småt, men giver os stunder til at besinde os på de store og afgørende opgaver, som kun lader sig løse ved kræfternes forening, skal det nok vise sig, at vi evner at bære nye fremskridt til huse. 

Som jeg begyndte, slutter jeg da med at udtale ønsket om et lykkeligt nytår for verden som for os. Fremmest blandt vore håb til det nye år er håbet om, at det vil bringe verden fred og trygge vor frihed. 

Giver 1956 os opfyldelse af disse ønsker, nærer jeg ingen tvivl om, vi også i vort land skal vide at vinde nye værdier ved fælles hjælp til alles bedste. Jeg deler den lyse tro og tone, ja, den sommerklang, som fik Jeppe Aakjær til at synge: 

Danmark er et lidet land,

strakt fra nord til sønder,

har dog brød til alle mand,

Købstadfolk som bønder.

Rugen med det svuldne knæ

vokser langt i bakkens læ,

humlekop og pæretræ

får sol mod hvide gavle. 

Godt nytår for dette Danmark!"
1957,Socialdemokratiet,H.C. Hansen,"På årets første dag ønsker jeg lytterne et glædeligt nytår. Jeg sender denne hilsen til de danske hjem: at de må trives vel til lykke og gavn for sig selv og dermed for vort land – jeg sender den til hver enkelt lytter, ung og gammel, med det håb, at De må evne at gå året i møde ikke i mismod og frygt, men fyldt af taknemmelighed over, at vi er borgere i et frit land. Den sidste tids begivenheder har rystet os alle. Men ud af frygt gror ingen frugtbar fremtid. Frihedens pris er bestandig årvågenhed. Jeg vender mig ganske særligt til de unge med disse ord. I, der endnu ikke er mere end et par og tyve år, har næppe som vi andre den bitre erindring om den tid, da vort eget land ikke var frit. Til gengæld har Ungarns skæbne gjort frihedens begreb levende for os, så det ikke hurtigt kan glemmes – den frihed, der, som Nordahl Grieg sagde det, er uundværlig som menneskets åndedræt. Ungarns lod kalder til eftertanke og til aktivt politisk medarbejde for vort demokratiske samfunds idéer, [sic.]

Vi har iblandt os tusind ungarere, skyllet op på vore kyster af en ond skæbne. Også til dem er mit nytårsønske rettet. Måtte der ud af deres ulykke vokse et dog i nogen måde glædeligt nytår også for dem. 

Det er gammel skik, at den til enhver tid siddende statsminister ved denne nytårsudsendelse giver et – om end nok så summarisk – udsyn over den almindelige politiske situation, den udenrigske såvel som den indenrigske. Denne skik vil jeg ikke bryde. 

Men alligevel bliver det jo nok på lidt mindre traditionel vis, end vanligt er. Vi føler i år så stærkt de menneskelige problemer bag den hele politiske udvikling her og ude. 

Jeg sagde i min nytårstale i fjor, at de store forventninger, som mange havde knyttet til de internationale konferencer, der fandt sted i 1955, ikke var blevet opfyldt, men at en bevægelse var i gang, som vi måtte støtte længst muligt. Selvom udenrigsministerkonferencen i Genève ingen reelle resultater havde givet, mente jeg, man handlede forkert ved at afskrive fremtidige forståelsesmuligheder. Det så da også på mange måder ud, som om disse muligheder langt ind i det nu forløbne år i stigende grad åbnede sig. Man kunne med rette tale om en ændret international atmosfære, som fik spinkle håb til at fæstne sig selv i skeptiske sind. 

Des hårdere virkede derfor den bratte vending i forholdet mellem Øst og Vest, som fandt sted omkring begivenhederne i Ungarn og – på en helt anden måde – Egypten. Det er ikke her stedet til at gå i enkeltheder. Vi kender dem alt for vel. Danmark har ved enhver lejlighed uden forbehold støttet De Forenede Nationers princip: At uoverensstemmelser mellem landene må løses ad forhandlingens vej. Det er inden for De Forenede Nationers ramme, vi er medlemmer af Atlantpagten, som vi for nu syv år siden tilsluttede os ud fra en nøgtern erkendelse af, at som verden nu engang er, må magt stå bag ret, ikke for magtens, men for rettens skyld, Udviklingen har noksom bevist, at den udenrigspolitiske linje, som blev lagt i 1949, var rigtig. Men vor dobbeltforpligtelse som medlemmer både af De Forenede Nationer og af Atlantpagten pålægger os at være objektive og saglige i vurderingen af de storpolitiske problemer. Sammenholdet mellem Atlantpagtlandene er et frit sammenhold, og det har vist sig, at det kan styrkes også gennem brydninger og modsætningsforhold. 

Ved dette årsskifte er der ikke så meget at glædes over internationalt; hvad rummer ikke Mellemøsten af uafklarede og truende problemer. Men lad os ikke overse de lyspunkter, som kan skimtes. Den indiske premierminister Nehru har aflagt besøg i USA, og de åbenhjertige samtaler mellem ham og præsident Eisenhower har – sagde Nehru – banet vej for bedre gensidig forståelse. FN har midt i den skæbnesvangre internationale udvikling manifesteret sig, fået ligesom ny myndighed. At den kommunistiske østblok ikke har rettet sig efter FN’s vedtagelser på samme måde som England og Frankrig, ved vi men FN er i stigende grad blevet verdensopinionens centrum, og det er ikke organisationens skam, om dens beslutninger siddes overhørig. De vestlige landes samarbejde i NATO blev styrket på ny ved det sidste møde i Paris.

Vi har set så meget blive slået i stykker i dette efterår. Vi, som selv har oplevet en besættelses utålelige byrde, følte stærkere end mange andre måske med det ungarske folk. Men vi har alligevel ikke ret til blot at lade os overvælde af pessimisme. Trods mørke udsigter må vi ikke tabe idealerne af syne eller glemme det endelige mål for menneskenes tilværelse i verden, forståelsen mellem folkene. Det er ingen kunst at holde de internationale modsætninger i live. Det er en langt større opgave, ja, en tålmodighedsprøve, at bringe folkene på talefod på ny. 

Vi lever i et tidehverv, som vel engang målt med historiens alen vil kunne tåle sammenligning med de helt store omvæltninger i menneskehedens historie. Også de små stater må fremelske det, Churchill engang kaldte det nødvendigste af alt i den tid, vi gennemlever: en helt ny forholdssans i det internationale samarbejde. I dansk presse og dansk folkeoplysning må vi sagligt og vidtskuende åbne de verdenspolitiske perspektiver og gøre vort land til et levende led i mellemfolkeligt samarbejde. Vel er vi et lille folk målt i tal og vejet i mønt, men vor kulturarv kan ikke vejes og måles; den er måske til syvende og sidst vort største aktiv. Danske højskoletanker, dansk voksenopdragelse, dansk videnskab må være med til at bygge bro mellem nationerne verden over. Og i samme grad, som vi i de nordiske lande udbygger vort internordiske fællesskab, vil vi vinde i international indflydelse. Derfor har arbejdet i Det Nordiske Råd historisk perspektiv. Det må fortsættes virkelighedsnært og tålmodigt, som det hidtil er sket, og det har fået en helt ny baggrund, efter at tanken om et fælleseuropæisk marked er ved at blive flyttet fra talemådernes blå luft ned til realiteternes verden. 

Når jeg som landets statsminister taler på denne dag, retter mine ord sig til alle danske, ikke mindst søens folk, hvor de end i dag viser flaget. Og nævnes skal i min hilsen særligt Færøerne og Grønland, hvis forhold, skabt af geografiske og klimatiske – til dels også historiske faktorer, kræver vor vågne opmærksomhed. Minister Kjærbøl er i denne tid for tredje gang i år på Grønland. Jeg selv havde den glæde at besøge Færøerne i efteråret. 

Det har været nyttigt og frugtbart for os personligt på stedet at sætte os ind i de problemer, som der gør sig gældende på erhvervslivets, boligbyggeriets som på mange andre områder. Regeringen følger til stadighed med interesse udviklingen i disse fjerne dele af riget og er opmærksom på de særlige problemer, der her frembyder sig. Vi ønsker, at den fremgang, som har kendetegnet de foregående år, må vinde og vare. 

En særlig hilsen skal også lyde til den danske mindretalsbefolkning Sydslesvig. Det er en såre vigtig og krævende opgave i grænseområder at skabe en samlivsform, der kan tjene som forbillede for andre nationer. Måtte Danmark og Tyskland i fællesskab kunne gå foran her; det er en fredens gerning. 

Jeg føler også trang til at sende en særlig hilsen til vore soldater i FN’s styrke i Egypten. Jeg takker dem, fordi de frivilligt tog sig denne fredens opgave på. At Danmark er med blandt de lande, der har opstillet denne styrke, er et levende og anskueligt bevis på den samhørighed, der i vore dage består på godt og ondt mellem alle jordens lande. Vi herhjemme tænker også i denne stund på vore soldater i Egypten og ønsker dem alt godt i det nye år. 

Jeg skal ikke gå dybere ind på dansk indenrigspolitik. Men visse ting fra året 1956 bør dog nævnes. Jeg udtalte i min nytårstale i fjor fortrøstning til, at den fornyelse af arbejdsoverenskomsterne, som skulle finde sted i foråret 1956, ville forløbe med vanlig ro og stabilitet. Denne fortrøstning holdt ikke stik. 

Forligsforslaget blev forkastet og måtte ophøjes til lov. For mig blev denne sags forløb og dens udgang en bekræftelse på, at frit sammenhold ikke svækkes, men styrkes ved, at uundgåelige interessemodsætninger brydes – disse interessemodsætninger må være, hvor mennesker handler og lever under ansvar. Jeg tror, at det vigtigste er, at vi ikke underkender hinandens motiver. Det gælder i forholdet mellem Socialdemokratiet og fagbevægelsen, som det gælder andre forhold i samfundet. 

Året 1956 vil vise omtrentlig valutamæssig balance for Danmark til trods for de ulykkelige begivenheder omkring Suez, der allerede har stillet sine store krav til os. Beskæftigelsen viser i efteråret en lille bedring, og ret meget byggeri er i gang. Siden september har den økonomiske aktivitet på de fleste områder været højere end på tilsvarende tid i 1955. Landbrugseksporten har nok i værdi holdt samme højde som sidste år, mens industrieksporten er 15-20 % større. 

Et omtrent enigt folketing har gennemført vor generations største sociale reform, folkepensioneringen, og jeg håber meget, at en skolereform kan blive virkeliggjort i denne folketingssamling. Når det drejer sig om et i realiteten upolitisk anliggende som folkeskolens rette indretning, der har betydning for alle danske hjem, er det ligetil, at enhver anskuelse prøves; men alle interesserede bør samtidig yde deres medvirken til, at spørgsmålet løses nu. 

Danmark står på tærskelen til 1957 med mange og store problemer, og der ligger vigtige opgaver foran os. Det er først og fremmest ungdommens interesser, som må varetages ved en forøgelse af vore industrielle virksomheders antal og deres produktionsevne.

Nye arbejdspladser, større beskæftigelse, bedre uddannelse – det er, hvad de nye store aldersklasser må ønske, og hvad landet af hensyn til den tekniske udvikling behøver. Effektiv udbygning af landets erhvervsliv og udnyttelse af de dermed skabte større muligheder for eksport er forudsætningen for øget velstand i Danmark. 

Det kan næppe betvivles, at med den øjeblikkelige situation ude i verden vil Danmark få øgede økonomiske vanskeligheder i den kommende tid. Prisstigninger har allerede gjort sig gældende. Danmarks særlige problem – råvarefattigdommen – er altid for hånden. Vi vil få stærk politisk strid i det nye år på grund af det valg, som i henhold til Grundloven skal finde sted. Men vi bør ikke glemme det, som samler, for det, som kan skille. 

Og til slut dette: De menneskelige problemer bag den politiske udvikling trænger sig på mere end nogensinde. Vi står på tærskelen til atomtidsalderen. Den rummer rige perspektiver. 

Vældige folkeslag rejser sig med krav om fuld selvstændighed og rimelige levevilkår. Teknisk hjælp til disse lande er bydende nødvendig og må fremmes mest muligt gennem De Forenede Nationer. Her bliver tale om at “give og modtage”, ikke blot en ensidig hjælp til, hvad man kalder de underudviklede lande.

Menneske eller maskine. I disse ord rummes atomtidsalderens udfordring. Også på det politiske plan. Derfor er kulturfronten så vigtig i dag. Derfor nødvendigheden af skolestrukturdebat og nye skolelove. Vi må ophjælpe vore biblioteker, vi vil se vort teater, filmen, litteraturen og musiklivet, den skabende kunst og videnskaben blomstre, vi må være vågne over for en stadig ajourføring af radioens og fjernsynets muligheder. Den tekniske udvikling rummer den store fare, at menneskenes sanser sløves. Menneske eller maskine. Det er ikke et alternativ, men en udfordring. Derfor må vi værne vor kulturarv og holde dens rødder friske, så den stadig kan sætte nye skud. Jeg peger i denne sammenhæng på den forbindelse mellem dansk kultur og dansk kirke, som ingen kan fornægte uanset personlig stillingtagen til religionen. 

I 1955 mistede dansk kulturliv Martin A. Hansen. I 1956 er Paul la Cour gået bort. Lad hans navn stå også for de mange unævnte, vi må savne. Han kaldte til eftertanke. 

Jeg ønsker alle et glædeligt nytår og opfordrer enhver, ikke mindst de unge, til medarbejde for fred og retfærdighed og til værn for menneskelig frihed."
1958,Socialdemokratiet,H.C. Hansen,"På årets første dag ønsker jeg alle i vort land et godt og glædeligt nytår. Og jeg vil gerne lade ønsket herom gå videre ud til danske i verden omkring os og til alle venner af Danmark. Vi tænker på vore landsmænd i det fremmede – jeg selv tænker måske særlig på de små samfund af danske i Rangoon og i Karachi, i New Delhi, i Bangkok og i Tokyo, hvor jeg på min rejse mødte deres varme venlighed, og hvor jeg fandt en dyb trofasthed over for Danmark, en trofasthed, som vi ved, er at finde overalt i verden, hvor danske lever og virker. Alle vore gode ønsker fra danske hjem vil vi derfor lade gå vidt ud over Danmarks grænser over havet, til de fjerneste kyster.

Vi tænker i dag på vore fiskere og på vore søfolk, der viser flaget i fremmede havne. Vore tanker går til de danske soldater, befalingsmænd og menige, i FN’s styrke i det mellemste Østen, og vi takker dem for den gerning, de udøver i fredens tjeneste. 

En hjertelig hilsen og gode ønsker for det nye år sender jeg til rigets nordligste dele, Færøerne og Grønland. 

Vi følger med interesse det arbejdsomme færøske folks virke og er klar over de problemer, det færøske samfund kæmper med. Ikke mindst gælder det den tiltrængte fornyelse af fiskerflåden, hvor et nært samarbejde mellem Færøerne og Danmark om en positiv og langsigtet løsning bliver nødvendigt. 

Vi ønsker Grønland fortsat fremgang og udbygning. Tidligere minister Kjærbøl gjorde et meget stort arbejde for og lagde den største personlige interesse i de grønlandske anliggender. Jeg glæder mig til sammen med den nye minister for Grønland at aflægge et besøg deroppe i juli måned og ved selvsyn lære om vore grønlandske landsmænds forhold og levevilkår. 

Jeg sender en særlig hilsen til den danske mindretalsbefolkning i Sydslesvig og glæder mig over, at der er skabt et roligt grundlag for samlivet i grænseområdet mellem dansk og tysk, således at kulturstrømningerne kan brydes på fredelig vis. 

Selv synes jeg, at vi i år lægger en ganske særlig dybde og mening i ønskerne om et glædeligt nytår. Hvorfor skjule, at der er ængstelse i mange sind over for udviklingen, efterhånden som videnskab og teknik gør erobringer, der før blot var fantasterier og fantasier, spændende, men uvirkelige. Ængstelsen bunder i det hidtil ubesvarede spørgsmål: Skal videnskabens fremskridt tjene menneskenes fredelige stræben og velfærd, eller skal de bruges i krigens og ødelæggelsens tjeneste? Dette spørgsmål er centralt i sammenhæng med den udenrigspolitiske udvikling og med de forpligtelser og opgaver, som verdens ledende statsmænd i dag må se sig stillet over for. 

Jeg har på den danske regerings vegne talt for forhandling og af spænding på det nylig afholdte NATO-møde i Paris. Dette synspunkt var imidlertid ikke blot fremført som et dansk eller et norsk eller af andre mindre stater. Det deltes af alle, og det fik en klar understregning i konferencens kommuniké. Vi må jo konstatere et øjeblikkeligt dødvande i nedrustningsforhandlingerne i FN. Men disse forhandlinger må i gang på ny. Det er godt, at et vestligt samarbejde giver de demokratiske lande en større grad af tryghedsfølelse, end de ville have enkeltvis. Men med den fantastiske våbentekniske udvikling – atomvåben og brintvåben, langtrækkende raketter – der ophæver sikkerheden for så at sige ethvert område eller land, må det gå op for enhver, at rustninger alene ikke klarer verdens situation. 

De små lande i Vesten må sige deres mening, løfte deres røst for afspænding og fredeliggørelse. Men det er de store lande og deres statsmænd, disse problemer hviler tungest på, og det er dem, der har den største indflydelse. De må gå i spidsen og søge de veje, der fører fremad for menneskeheden, hvor vi ellers må se foran os en afgrund af ulykke og tilintetgørelse i en altomfattende krigs spor. Og det er godt at vide, at de store vestlige demokratier også har den redeligste vilje til at påtage sig opgaverne. 

Enkelte røster har talt om neutralitet i forbindelse med vor fremhævelse af forhandlingernes og afspændingens nødvendighed. Der er intet grundlag herfor. Vor udenrigspolitik, som er baseret på vort medlemskab af FN og NATO er uændret og urokket. Vi har højtidelige bekræftet vore forpligtelser som medlemmer af disse to fredsbevarende internationale organisationer. Vi bør ikke afholde os fra at føre vore eget lands synspunkter frem, hvor de har chancer for at blive hørt. Og når enkelte herhjemme har kritiseret regeringens afvisning af at mod tage langtrækkende raketvåben og atomammunition, svarer jeg med Tschernings ord i 1863: Der er ingen ære i at gøre det ukloge. 

Det ville vel føles mærkeligt, om jeg ikke som tidligere år på denne dag sagde nogle ord om den indre politiske udvikling, selvom den ydre synes så dominerende. 

Året 1957 fik jo sit præg af folketingsvalget i maj måned, og megen bitter strid har foldet sig ud omkring den regeringsdannelse, der fulgte efter valget. Jeg har ingen polemiske bemærkninger hertil i denne nytårstale. Regeringen må til sin tid se sig bedømt efter gerninger og resultater. Det er vælgernes lykkelige ret ved de grundlovsbestemte valg enten at bekræfte en regering eller berøve den det parlamentariske grundlag. Netop herved adskiller demokratiet sig fra diktaturet. 

Nødvendige politiske indgreb for at sikre vort lands økonomi har måttet foretages, og de har vist sig nyttige. Vi havde i maj måned en valutagæld på 277 millioner kroner. Ved udgangen af november måned udgjorde Nationalbankens og de private bankers valutabeholdning 254 millioner kroner. Det betyder, at der fra 1. juni er opnået en forbedring på 296 millioner kroner, selv når man fradrager trækket på 235 millioner kroner på den internationale valutafond. Jeg siger ikke, at dette alene kan føres tilbage til sommerens indgreb, for også andre betydende faktorer har spillet ind. Men fremgangslinjen er klar. Og beskæftigelsen er fastholdt. 

Vi har problemer nok at slås med. Beskæftigelsen bør være endnustørre. Industrien skal udbygges for at give plads til de mange unge, der melder sig på arbejdsmarkedet, og for at give landet ny valutaindtjening gennem eksporten. 

Landbruget kæmper med vanskeligheder, som optager sindene i mange landbohjem, og som angår os alle. Og ingen af os har overset, at der i 1957 har vist sig en international tendens til afsvækkelse af den økonomiske fremgang. Det er derfor af stor betydning, at både det offentlige, erhvervslivet og private fortsat viser forsigtighed i alle dispositioner, der kan virke ind på vor økonomiske situation og navnlig svække vor evne til at udbygge produktionen og vore afsætningsmuligheder på verdensmarkedet. 

Forhandlingerne mellem arbejdsmarkedets parter må interessere os alle. Det vil være lykkeligt om de nye overenskomster kan sluttes for en treårig periode på et grundlag, der vidner om forståelse for de samfundsøkonomiske vilkår, således som man må have lov til at håbe på efter de allerede førte forhandlinger. 

Vi ønsker drøftelserne om et bredt fælleseuropæisk marked fremgang og positive resultater. Jeg tror, at der står et solidt flertal i den danske befolkning bag den opfattelse, at et frihandelsområde, der giver industri og landbrug betryggende afsætningsvilkår og bedst muligt sikrer mod forskelsbehandling, vil være det absolut ønskelige og stemmende med vore interesser. Dermed vil vejen samtidig være banet for det nordiske økonomiske samarbejde, der længe har været drøftet, og som vi så gerne ser virkeliggjort. 

På det kulturelle område er det videnskaben, der ligger i spidsen. Der har næppe på noget tidligere tidspunkt i århundredets historie været en så klar forståelse i alle kredse som nu for forskningens og videnskabens betydning for vore kår og vor fremtid. Det er i samfundets dybeste interesse at støtte den frie videnskab, og der er – heldigvis – fra alle sider enighed om at søge vore universiteter og videnskabelige institutioner udbygget, så at også vi i vor generation kan bidrage til at videreføre de ærefulde danske traditioner og ikke forsømme de muligheder, der i disse år kalder på vor medvirken. Atomalderen er begyndt. Risø er vor første station på vejen. 

De videnskabelige bestræbelser har fået deres fornemste danske repræsentant i Niels Bohr. Han står ikke blot som begynderen, der banede vej til de rige muligheder, men er også nu med i et praktisk arbejde, der efter alle solemærker at skønne vil gribe ændrende ind i samfundets form og liv. For nylig blev Niels Bohr i USA hyldet som en verdensvidenskabens førstemand. I hans skikkelse hylder vi al dansk videnskab og ikke mindst den anvendte videnskab, der er forenet med humanisme, menneskeligt vidsyn og ansvarsfølelse. 

På kunstens område er der i de senere år ydet en indsats af varig værdi. William Scharffs udsmykning af Studentergårdens festsal er en stor bedrift i dansk malerkunst i dette århundrede, et værk, der i enestående grad forener vision og farvesans, og for nylig afsløredes Henrik Starckes humørfyldte storværk i Statsradiofoniens aula. Det ville være godt, om der også fremover kunne bydes kunsten store opgaver. Oprettelsen af Statens Kunstfond kan her betyde et plus i udviklingen. Det er at håbe, at staten, de store institutioner og vore kommuner efter evne vil gå i spidsen. Et levende demokrati har brug for kunsten, og det må erkendes, at vore demokratiske institutioner har overtaget en stor del af de opgaver og det ansvar, der tidligere var knyttet til enkeltstående mæcener. 

Den skabende indsats, der ydes i disse år i litteratur og musik, skuespil og film, i maleri og skulptur, får for alvor betydning, når de kulturelle organisationer bringer værdierne ud til menigmand. Vi bør på denne dag i taknemmelighed erindre det store arbejde, der udføres på højskoler og i alle former for ungdomsskoler, i folkekirken og i de forskellige kirkesamfund, i de folkelige oplysnings- og kulturorganisationer. De tusinder af aktivt arbejdende kulturmedarbejdere tilfører vort demokrati en styrke, som det ikke kan undvære. Her kommer de to ofte angrebne mægtige faktorer, radioen og fjernsynet, ind. Vi skylder dem tak for stor indsats. 

Jeg nævner også den danske presse. Ikke mindst de små blade der ofte kæmper en hård kamp for eksistensen. I aviserne brydes meningerne og modsætningerne. Uden vor frie presse var vi ikke længere et demokrati.

Hvis der gennem de kommende overenskomster sker en udvidelse af fritiden for hundredtusinder af mennesker, skabes der samtidig en række problemer omkring fritidens udnyttelse. På dette område gælder naturligvis den enkeltes ubegrænsede ret til frit at vælge, men det vil være et gode, om der fra de kyndiges side gives et alsidigt tilbud. Her har vore kulturorganisationer et forstærket ansvar, og jeg føler mig overbevist om, at de med glæde går ind under det. 

Det er et af de virkeligt lyse træk i vor tid; at de mange, der er nået til indsigt på et eller andet område, hjælper de andre. Over porten på en tysk højskole, som jeg besøgte i min ungdom, stod ordene: “For de andre.” Det er denne etiske grundindstilling, der præger så at sige al dansk folkeoplysning, et frit og modigt: For de andre. 

Mange danske hjem i dag tænker med sorg på deres kære, der gik bort i det svundne år. Vi føler med dem. Vi tænker på, hvad landet har mistet med så betydelige skikkelser som humanisten C.B. Henriques, den gamle kloge politiker Henrik Hauch, videnskabsmanden Thorvald Madsen, malerne Aksel Jørgensen, Olaf Rude og Jens Søndergaard, den sprudlende aktive forfatterinde Thit Jensen og den evigt urolige, evigt søgende Peter Freuchen. De gjorde vort land større og rigere. De efterlader sig Danmark med så mange hundrede andre en kulturarv, som vi bør vogte på. Thi her er vort lands ægteste værd og vor egentlige styrke, som vi bør besinde os på. 

Det er de hundredtusinder danske hjem, der er vort samfunds grundvold. Her vokser den ungdom op, som er fremtiden. Den skolelov, som jeg håber, vi må se gennemført 1958, skal knytte forbindelsen stærkt mellem hjem og samfund og give grundlag for lærerstandens vigtige og frugtbare arbejde med og for de unge generationer; vor fremtid. 

Jeg hilser da i dag alle danske hjem og ikke mindst moderen, husmoderen hvis arbejde ofte er upåagtet, men hvis gerning fortjener den enkeltes som hele samfundets påskønnelse og tak. 

Og så håber vi sammen, at året vil tegne sig lysere, end måske mange frygter, at livet i vort land og udenfor må folde sig ud i fred og frihed, og at menneskene må finde tryghed, arbejde og arbejdsglæde.

Jeg ønsker Danmark et lykkeligt år."
1959,Socialdemokratiet,H.C. Hansen,"Årets første dag har for os alle et særligt præg af højtid. Vi undgår ikke at føle trykket af uvished og mærke bekymring for den ukendte fremtid, men vi løftes også af forhåbningerne og forventningerne om, hvad den vil bringe.

På denne baggrund er det, vi udtaler de gode ønsker fra hjem til hjem i dag, og på samme måde gør jeg mig til talsmand for regeringen, når jeg hjerteligt ønsker hele familien Danmark et godt nytår. Et godt år for hvert enkelt hjem, for hver enkelt borger i vort land, for dem, der bor nær eller fjern, på Færøerne, i Grønland, i fremmede lande, for vore søfolk og fiskere på havet, for enhver, der virker til vort fælles bedste – et lykkeligt nytår for alle og alt, som hører Danmark til, og som har Danmark i sind og tanke. 

Med særlig varme vender jeg mig til dem, som går ind i det nye år med friske savn og sår efter dybe sorger. Vi siger nok, at ingen er uundværlig, men vi ved dog, at dem, der mister deres kære, ikke føler det sådan. For et lille samfund som vort gælder det i hvert fald, at vi ikke har for mange at undvære. Hver gang et par stærke hænder slipper deres tag, vil det føles som et tab for dem, der er tilbage i dagens gerning. Døden gjorde en tung høst i året, der gik. Et meget dybt savn efterlader den brede og stærke folkefører Larsen-Ledet. Han, som rejste en folkesag op for os på en sådan måde, at vi hverken kan glemme den eller ham. 

En stor, tom plads efterlod også J.F. Willumsen sig, denne kæmpe i kunstens rige verden. Lad mig videre nævne forhenværende indenrigsminister Aksel Møller, borgmesteren på Frederiksberg, skønt kun ung af år gennem et liv langt en af Det Konservative Folkepartis førende personligheder. En anden af det politiske livs gode mænd var den tidligere socialminister Johan Strøm, som satte sit navn under Folkepensionsloven, og som havde en menneskealders god indsats bag sig i Socialdemokratiet og i det offentlige tjeneste. 

I erhvervslivet savner vi i det nye år så fremragende mænd som teknikeren og industrimanden C.A. Møller og kunsthåndværkeren Kay Bojesen; vi mangler Holberg-tolkeren Henrik Malberg og kabaretkunstneren Carl Brisson, i hvem vi mistede endnu en af Danmarks gode sønner, der på den anden side af havet er med til at gøre vort land ære og glæde. Mange, mange flere burde jeg nævne, men også de unævnte gælder mine ord. 

Det føles naturligt for mig at føje en tak til de ord, jeg her har sagt, og det vil i det hele taget være ordet “tak”, der trænger sig stærkest på, når vi skrider over tærskelen fra det gamle år ind i det nye. Tak for god indsats på de tusinder af arbejdspladser, hvoraf vort samfund består, og hvorpå det beror. Tak til søens folk, til hvert hjem i by og på land, hvis gerning er så afgørende ikke bare for den enkelte familie, men for hele samfundet. Tak også til de værnepligtige for den gerning, de har måttet påtage sig. 

Man vil forhåbentlig forstå mig og tilgive, når jeg også føler trang til at lade en helt personlig tak komme til udtryk. 

En stor tak for alt, hvad vore læger og sygeplejersker hver dag ud retter for de syge. Enhver, der har været alvorligt syg vil forstå, at jeg i dag gerne har villet sige denne særlige tak, som omfatter al den megen venlighed og sympati, som jeg selv og mit hjem mødte under min sygdom. 

Og så må jeg nok her få lov til – på hele landets vegne – at sende en varm og hjertelig hilsen til kongen med alle gode ønsker om snarlig helbredelse. 

For den videnskabelige forskning verden over har det sidste år været et sejrens år. Der er gjort store fremskridt i naturvidenskaberne. Det er første gang lykkedes at sende en raket omkring jorden. Mange af os har set de kunstige jorddrabanter fare hen over himmelfeltet, og mon ikke vi alle har følt, at vor klode er ved at blive, hvad Jack London kaldte “den indskrumpede klode”. 

Her i landet er der givet de tekniske videnskaber et ekstra plus med hensyn til ydre betingelser, Risø-værket er blevet indviet. Vi må er kende, at det kan blive af den mest afgørende betydning for vort lands placering i helheden, at vi stadig befinder os i forreste front. Dansk videnskab har – i det mindste i atomfysikken – bidraget til verdens fremskridtet, og den begyndelse, der er gjort, må så vidt muligt følges op. Der er truffet en dristig beslutning om bygning af en ny teknisk højskole. Vore to universiteter er under konstant udvidelse. 

Disse fremskridt i den arbejdende videnskab må følges op af en bredt anlagt teknisk uddannelse. Den nye skolereform skulle give mulighed for at tilrettelægge visse nødvendige forudsætninger for en almendannelse, der også omfatter kendskab til produktion og teknik. Og det skulle være muligt at finde frem til ungdomsskoler, der giver al dansk ungdom – den, der er interesseret – en chance for dygtiggørelse. De nye uddannelsesformer har først nået det mindstemål, vi tilstræber, når også den ufaglærte ungdom er med i billedet. 

Det er teknikken, der gør sig stærkest gældende i de unges interesse, men vi bør intet øjeblik stille de humanistiske videnskaber ringere – de, der også udvider vor erkendelse og giver stof til en mere personlig kultur. Jo mere den ydre kultur skrider frem, jo mere nødvendigt er det at give styrke og indsigt til det indre menneske. Jo mere findelt specialiseringen bliver, med et utal af adskilte uddannelsesgrene, jo mere nødvendigt er det at skabe forståelse for helhed og sammenhæng. Det er nødvendigt ikke blot for det enkelte menneskes holdning. Det er simpelthen nødvendigt for et demokrati, der vil leve. 

Det kulturelle arbejde har her et stort mål, og lad os håbe, at vi i tiden, der kommer, kan give voksenoplysningen endnu bedre muligheder – gennem presse, fjernsyn og radio, i højskoler, ungdomsskoler, aftenskoler og så videre – så at vi kan mødes i respekten for fælles værdier.

I en tid, der er præget af stigende tempo, er der grund til med taknemmelighed at tænke på de institutioner, der – uden at svigte tidens krav – i første linje er værdibevarende. Jeg tænker her på kirken, på skolen, på alle sammenslutninger, der værner om umistelige minder og værdier.

Det er i den frugtbare brydning mellem før og nu, en kultur fastholder sine værdier og fornyer dem. Hver tid kræver sin form, og det må være en af vore vigtigste opgaver: at give denne brydning de frieste betingelser. Det er før hændet, at et lille land, der både havde et inderlige forhold til fortidens værdier og et åbent forhold til det nye, just havde noget at give videre til den store verden. Der sker i disse år så meget dansk digtning, i kunst og kultur, ikke mindst i kunsthåndværket, som har bud til andre nationer. 

Det er de få, der baner vej til nye værdier. Det er de mange, der virkeliggør dem. Der omsætter dem i hverdagens liv. 

Vi ærer de banebrydende skikkelser og mødes i taknemmelighed over at tilhøre et folk, der er så åbensindet som vort, med virkeliggørelsens muligheder i sig. 

Ungdommen vil jeg bringe en særlig hilsen på denne dag, som er viet tanken om fremtiden. Det er de unge af i dag, som skal forme den. Ofte giver denne kendsgerning os ældre en tilbøjelighed til at lofte pegefingeren og hæve stemmen op i et moraliserende leje, der sjældent gør indtryk på andre end os selv. 

Nej, vi både må og kan tro på Danmarks ungdom, og jeg nerer fortrøstning til, at Danmarks fremtid ligger i gode hænder. Aldrig har nogen ny generation stået over for en udvikling mere løfterig, men heller ingen mere byrdefuld, end den, der venter de unge af i dag. Godt er det derfor at se, hvor ansvarsfuldt den store del af den forbereder sig. Aldrig har læreanstalter og skoler, lærlingepladser, værksteder og fabrikker haft en mere lærevillig og vågen ungdom at arbejde med. 

Ungdommen og dens folkelige, sportslige, religiøse og politiske organisationer ved selv, hvor der er huller, som skal fyldes, og nyt arbejde, som skal gøres. Men lad os ældre give ungdommen et håndslag, give den arbejdsmod og optimisme. Det vil blive landet til gavn. 

Det kan ved årsskiftet være nyttigt også at anlægge en politisk vurdering. Lad os da først se, hvordan billedet tegner sig uden for vore egne vinduer. 1958 vil ikke blive husket i historien som et år med skælsættende udenrigspolitiske begivenheder. Men uroligt var det, og bestræbelser måtte ustandseligt udfoldes for at formindske de politiske og økonomiske spændinger, der behersker verden i dag. Lad os da glæde os over, at verdensfreden blev bevaret. Det er vor opgave både i NATO, hvis karakter af en defensiv alliance vi stadig vil fremhæve, De Forenede Nationer at yde vore beskedne bidrag både til Vestens sammenhold og til brede internationale bestræbelser for større gensidig forståelse og dermed en varig sikring af freden i verden. Det er en stor tilfredsstillelse, at de nordiske lande i en så udstrakt grad har kunne følges ad i De Forenede Nationer, hvis høje mål vi stadigt bør holde os for øje, sådan som det siges med FN-pagtens egne ord; “At frelse kommende generationer fra krigens svøbe, at bekræfte troen på fundamentale menneskerettigheder og at skabe vilkår, hvorunder retfærdighed og respekt for mellemfolkelige forpligtelser kan opretholdes.” Vi ved alle, at der er langt igen, men lad os ikke glemme de resultater, der er nået. Det er let at kritisere De Forenede Nationer, lad os hellere glædes over den indsats, der er ydet, og som i flere tilfælde har medført afspænding i truende krisesituationer. 

Den hjemlige politiske udvikling har lykkeligvis formet sig betydeligt roligere, end man måske efter den polemiske bitterhed omkring regeringsdannelsen i 1957 skulle have ventet. Og mon vi dog ikke har al grund til at fremhæve, at året, som nu er omme, i mange henseender har været os et godt år. 

Vor valutastilling er blevet forbedret med mere end 800 millioner kroner i årets løb, og beskæftigelsen har i årets sidste halvdel været højere end på noget tilsvarende tidspunkt siden 1954. I foråret enedes arbejdere og arbejdsgivere i både by- og landbrugserhvervene om en ny tre-årig overenskomst; dette vidner om stor ansvarsfølelse hos begge parter, og for erhvervsudviklingen i kommende vanskelige år med store internationale økonomiske nydannelser er det meget betydningsfuldt. Samtidig er ny kraft sat ind på at skabe øget produktiv beskæftigelse, navnlig i de dele af landet, der er mærket af en for stor permanent ledighed. 

Dette skal ikke være nogen politisk status, dertil må anden lejlighed anvendes. Men lad det være baggrunden for at sige, at der nok er grund til også i 1959 at forvente en fortsat rolig og positiv tendens i det politiske arbejde. Valgrygter har været rejst, men de er kun skrivebordsfantasier. 

Vi skylder alle vore erhverv stor tak for megen dygtighed, som er udvist i årets løb, og som blandt andet har sat sine spor i gode eksporttal. Til gengæld er vel alle på det rene med, at de europæiske markedsplaner i de kommende år vil stille meget store krav til os. Desværre blev forhandlingerne om frihandelsområdet ikke ført igennem til en løsning, men der er dog planlagt nye forhandlinger, der skal begynde med et ministermøde i den europæiske økonomiske samarbejdsorganisation i Paris om 14 dage. Man har vist rimelig grund til at tro, at de beslutninger, der i juledagene blev truffet om at gøre en række europæiske valutaer – herunder den danske krone – ombyttelige med dollar, vil kunne virke befordrende på forhandlingerne om markedsplanerne. Beslutningerne er jo i sig selv et udtryk for landenes tillid til deres økonomi og for deres ønske om at skabe grundlag for en udvidet samhandel på et verdensomfattende grundlag. Vi har lykkeligvis været i stand til at følge med her med relativ optimisme over for fremtiden i kraft af den betydelige valutareserve, som er tilvejebragt i det sidste 1 ½ års tid. 

Nu venter vi på frihandelsområdet, og vi tror, det må komme, både af hensyn til De Seks og af hensyn til de mange europæiske lande i øvrigt.

Sådan står vi da foran indgangen til det nye år. Langtfra uden bekymringer og med hænderne fulde af uløste problemer. Sådan gik vi ind i det år, der nu er forløbet, og sådan vil det være, når det nye år er endt. Anderledes ønsker vi det heller ikke. Et liv uden vanskeligheder og opgaver ville føles tomt og tamt. 

Men lad ordene optimisme og arbejdsmod lyde stærkest for os alle her ved årsskiftet. Hvad du evner, kast af i de nærmeste krav! Vi kan muntre os med gold, gensidig kritik, og den positive, åbne kritik er saltet i vort folkestyre. Men der skal arbejdes først og fremmest. Åndelige og materielle nye værdier skal skabes. Lad os vedkende os arv og forpligtelse og – uanset forskellige anskuelser – medvirke til, at hjemmet – både det enkelte hjem og vort fælles – bliver den bedst mulige vækstplads for det, der dur. 

Jeg ønsker Dem alle og Danmark glædeligt nytår!"
1960,,,
1961,Socialdemokratiet,Viggo Kampmann,"Det nye år fremstilles ofte som et nyfødt barn, der nysgerrigt kigger ind i den nye verden, mens man ser det gamle år som en affældig olding liste ud i baggrunden, og vi ynder også at foregive, at vi kan begynde frisk fra grunden – begynde forfra sammen med det nye år. 

Det kan vi ikke. Vi tager problemerne – de uløste – og erfaringen, hvis vi vil lytte til den, med os. Vi kan, som jeg har gjort det de sidste dage i det gamle år, gå langs havet i det karske vejr og prøve at lade krop og sind blæse ren for gamle slagger – for alligevel, når aftenhvilen melder sig, at se alt det, der ikke blev gjort, ikke blev nået, passere revy for os. De gode forsætters time er inde. 

Og lad mig da begynde det nye år med at sige tak for alt det, der blev udført i 1960. Tak til alle dem, der blev glemt i årets løb med al dets travlhed. På regeringens vegne ønsker jeg et lyst og fredeligt nytår for vort land og alle danske. Vore varme tanker og gode ønsker går på denne årets første dag til Færøerne og Grønland, til vore landsmænd i Sydslesvig og alle danske uden for landets grænser, til vore søfolk og fiskere, hvor de end må virke uafhængigt af årets gang. 

Et ønske om et godt nytår for hvert enkelt hjem og for alle, der tænker og taler dansk. 

Vi vil i dag også vise vor medfølelse med alle dem, der nu må savne én, de holdt af, eller som de stod nær. Man skal ikke være ret gammel for at forstå, hvad vi hos os har mistet, men også hvad vi ejer i det, årets døde efterlod. 

Ingen vil kunne fortænke mig i, at jeg i årets løb ofte har dvælet ét navn, min forgænger og ven H.C. Hansens. Vi er mange, der har følt, hvilket tab H.C. Hansens bortgang betød – både for vort samfund og for dem, der mødte ham i hverdagen. Vi mindes ham og vil arbejde videre med de samfundsopgaver, han så fuldt og helt var optaget af, men ikke fik lov til at løse. 

Jeg har her mellem jul og nytår bladet lidt i den tale, som H.C. Hansen sidste år trods den stærkt trættende sygdom – pligtopfyldende til det sidste – havde udarbejdet, men ikke magtede at holde på grund af sygelejet, der bandt ham, til døden kom den 19. februar. Der står i H.C. Hansens manuskript, at 1959 bragte os adskillige hanefjed nærmere til den afspænding på det udenrigspolitiske område, som vi længe har håbet på, og som har været et hovedmål for Danmarks udenrigspolitik. Desværre må vi vel i år sige, at 1960 bragte os lige så mange hanefjed tilbage igen. Det har været et dårligt år for fred og tryghed; men man bliver jo beskeden i sine krav. De kræfter, som med større eller mindre visdom styrer verden eller prøver derpå, synes efterhånden at ville lære os at være tilfredse, når endnu et år er gået, uden at de stadige gnidninger og spændinger mellem verdens forskellige magter og ideologier har resulteret i en eksplosion. Nylig læste jeg således, at vi skulle være glade, fordi der ikke havde fundet egentlige krigeriske begivenheder sted i julen 1960. Krig eller ej, vi ved, at der daglig dræbes eller dør mennesker af sult, som følge af menneskers uforstand og had. 

Vi kan håbe, at det i år på ny vil gå en anden og rigtigere vej, og vi kan måske finde trøst i, at nedrustningsdrøftelserne i De Forende Nationers plenarforsamling ikke, som man en overgang kunne frygte, har ført til et brud, men vil blive genoptaget og fortsat i begyndelsen af marts måned i år. Det er vel et lyspunkt, at de ledende statsmænd stadig synes at have vilje til forhandling og at være parat til atter at prøve denne vej i det nye år. Vi må også så stærkt, som vi kan, hævde, at der findes ikke anden vej til at fremme fred og tryghed mellem folkene. 

Det er med stor bekymring, at vi følger de stadige forsøg med kernevåben og oplever, at de videnskabelige og tekniske fremskridt, der kan skabe nyt grundlag for millioner af menneskers liv, også tages i brug med mulighed for at udslette dette. Vi må håbe, at den dødelige fare, som menneskeheden er ved at bringe sig selv i, efterhånden også må mane til større besindelse ved behandlingen af disse spørgsmål. 

Året, der svandt, vil blive husket som det år, da Danmark blev medlem at frihandelssammenslutningen imellem de syv lande, hvoraf tre nordiske, og hvortil vi håber at se Finland knyttet i det nye år. Sammenslutningen er endnu for ung og dens virkninger for små til, at den på af gørende vis har kunnet mærke dansk erhvervsliv. Men vi er begyndt på en udvikling, som i løbet af det tiår, vi nu har indledt, vil føre os frem til et stort industrivaremarked i vor del af verden. Inden vi er nået langt, vil mange problemer melde sig til løsning. Tilpasningen af Danmarks erhvervsliv til de nye forhold vil i overgangsperioden kræve stor indsats, særlig hvis tendensen til at gøre denne kortere fortsætter. Vi er mange, der er imponerede over den energi, hvormed vort erhvervsliv har taget den store opgave op. Det er glædeligt og forfriskende at se, hvor mange dygtige unge, der efterhånden deltager i dette arbejde. 

Det har været en lykke, at frihandelsområdet kunne påbegynde sin virksomhed under så gode konjunkturer både i Danmark og i de øvrige medlemslande. Dette har bidraget stærkt til, at den første tilpasning til de nye forhold har kunnet ske næsten gnidningsfrit. Men vi må efterhånden indstille os på, at vor økonomiske politik må føres således, at vi kan holde trit med de andre medlemslande. Gør vi det, vil vort medlemskab også befordre den igangværende stærke vækst i dansk økonomi. 

I vor glæde over den tilfredsstillende udvikling i samarbejdet inden for frihandelsområdet må vi ikke glemme de alvorlige problemer, som eksistensen af de to markedsgrupper i Europa rejser, ikke mindst for Danmark og det danske landbrug. I 1960 er bestræbelserne for at bringe de to grupper nærmere til hinanden fortsat, men uden egentlige resultater. Der synes dog at være en voksende forståelse for de farer, en økonomisk splittelse i Vesteuropa indebærer, og de fordele en større sammenslutning vil betyde. Dette skulle være et godt grundlag for de fortsatte anstrengelser for at bringe den nuværende tilstand til ophør. Indtil dette lykkes, må vi fortsætte bestræbelserne for at sikre, at De Seks’ landbrugsordning bliver udformet på en sådan måde, at vore eksportinteresser ikke lider skade på længere sigt. Det var opmuntrende, at det i 1960 lykkedes at gennemføre en treårig forlængelse af den dansk-tyske handelsaftale. Selvom denne aftale ikke løser alle vore problemer, er der dog herigennem skabt større sikkerhed for en ikke uvæsentlig del af den danske landbrugseksport frem til udgangen af 1965. 

Året 1959 har økonomisk set været gunstigt i en sjælden grad, hed det i en udtalelse ved sidste nytårsskifte. Udviklingen i 1960 har været karakteriseret af en fortsat vækst på de fleste af det økonomiske livs områder, og det er naturligt, at flere og flere spørger, om det da kan fortsætte på den måde. Vi har i mange af årets måneder haft praktisk taget fuld beskæftigelse, og for året som helhed ser det ud til, at arbejdsløshedsprocenten kommer ned under de fem. Det har været en lykke for vort land, at så mange har kunnet få arbejde, og vi må gøre alt for at fastholde dette gode. 

Det er endnu engang lykkedes at sætte produktionen ganske stærkt i vejret, og at gøre dette uden en væsentlig forringelse af den valutariske stilling, samtidig med at priserne stort set er holdt i ave. 

Vi har da også kunnet sætte både forbruget og opsparingen ret akt i vejret. Det bliver vor opgave i 1961 at vise, at vi har karakter til at have det godt, og at vi har hjerte til at lade andre, både herhjemme og ude i udviklingslandene, få del i vor stigende velstand. 

Kan vi på fornuftig vis tale os til rette om overenskomstsituationen, er rent øjeblikkeligt meget nået. Det må tages som et godt tegn og hilses med glæde, at der var så stor en tilslutning til den nye hovedaftale på arbejdsmarkedet. Mange havde taget de ulovlige strejker som udtryk for uforsonlighed på arbejdsmarkedet. Her ved nytårsskiftet skal lyde en tak til de konstruktive kræfter på vort arbejdsmarked, der under ofte vanskelige vilkår virker så ansvarsbevidst. 

Vi får god brug for konstruktive evner i årene, der kommer, og for samarbejdsvilje, hvis vi vil fortsætte den økonomiske fremgang. Efter at folketingsvalget er overstået, påhviler det regering og Folketing at vise andre et godt eksempel. Store opgaver står over for at skulle løses, nu vi er kommet godt ind i sekstiårene. 

Hele vort administrative apparat må reformeres og forenkles, så det bliver mere tjenligt over for fremtidens opgaver. Det er begynde forneden med planer om en frivillig sammenlægning af kommuner og foroven med en drøftelse af vor centraladministrations indretning. Der bliver her god brug for forhandlingsvilje og gensidig hensyntagen. 

Vi må i gang med den landsplanlægning, som vi har talt så meget om. Det nye boligprogram og egnsudviklingen må indpasses heri, og fredningen af landskaber og vore gamle karakteristiske bybilleder må samordnes hermed. Vi må tage vore trafikproblemer op til en helhedsløsning og ud fra den forudsætning at vi både skal kunne komme hurtigt fra hjem til arbejdsplads og ud og få gavn af den øgede fritid. De er nu, vi skal forme det fremtidige Danmark, så vore børn og børnebørn kan få gode hjem og plads til at være her. 

Og vi må se at få færdiggjort arbejdet med vore skattereformer, således at vi kan tage os mere tid til at drøfte de mange problemer, som må løses i fællesskab, og som kræver alle vore kræfter i en tid, hvor uddannelse og forskning vil komme til at spille en større rolle end nogensinde. Vi er så småt kommet i gang med en nærmere behandling af mange af disse ting. Det er nu, de gode tanker og ord skal omsættes i handling. 

Men vi må ikke kun tænke på vort eget og vort eget land. Vor klode er blevet mindre, og begivenhederne ude omkring rykker os mere og mere ind på livet og bliver også vore problemer. Vi kan gøre vor indsats for at mildne nøden ude i udviklingslandene og være med til efterhånden at skabe menneskelige levevilkår i lande og områder, hvor man kun har håbet tilbage. 

Det svundne år har yderligere belært os om, hvad der trænges til, og det er nu op til os at organisere hjælpen og få den sat hurtigt ind. På Nordisk Råds møde i København i februar vil hele spørgsmålet også blive drøftet ud fra et fællesnordisk synspunkt, og vi får en enestående lejlighed til at tage en opgave op til gavn for andre, en opgave, som kan bringe bud om vort nordiske demokrati. 

Der er blandt mange unge en levende interesse for disse problemer og en trang til personlig indsats, som det bliver en opgave at give muligheder for. Det kan blive vort bidrag til at skabe større tryghed og mere fredelige forhold ude i verden – og måske også herhjemme. 

Og vi kan hjælpe allerede nu ved at give vort bidrag til Røde Kors’ indsamling til Congo-hjælpen. Det vil være en god begyndelse på det nye år, og vi har sikkert godt af at stramme livremmen lidt ind efter juledagenes opbud. Vi kan da også med en lidt bedre samvittighed ønske hinanden og vort land et godt og lykkeligt nytår. "
1962,Socialdemokratiet,Viggo Kampmann,"Når vi mødes de første dage i det nye år, ønsker vi hinanden et godt og lykkeligt nytår og siger tak for året, der er gået. Måske tænker vi ikke altid så meget over ordene, men det burde vi gøre. 

Der er meget at takke for i året, der nu har meldt sig til historien, og vi huskede det måske ikke altid i årets løb. Lad os da i dag være taknemmelige for, at vi trods nogen kiv og strid i hverdagen kom så gode igennem 1961. Det år, hvor vi kom nærmere målet med arbejde til alle og drømmen om frihed for nød og afsavn end nogensinde. 

Men det var også året, hvor vi opdagede, at hestene godt kan bides, selv om krybben er fyldt. Større velstand betyder nok, at flere får del heri, men øjensynlig ikke, at lysten til at dele med andre bliver større. Det synes svært at være tilfreds med egen fremgang, hvis det går andre endnu bedre, og det er svært, hvis man må sidde alene tilbage og se andre storme forbi sig. 

Den megen tale om øget velstand skulle nødig skurre i for mange øren, og skal ønskerne om det gode og lykkelige nytår være andet end ord, må vi ikke glemme, at velstand uden velfærd er som et lys uden varme. Der er under den økonomiske vækst bedre råd til at hjælpe, men ikke mindre brug for den personlige indsats. 

Det er naturligt, at mange ved årsskiftet spørger, om den økonomiske fremgang da kan fortsætte? Om vi som før vil nå et punkt, hvor det igen begynder at gå nedad? Og det ville være forkert at svare, at vi er kommet ind i et tidehverv, hvor det kun kan gå fremad. Rigtigere er det at sige, at vi stadig har muligheder for nye fremskridt – og endda gode muligheder.

Det er gået så godt med vor økonomi i de senere år, at mange måske blot ønsker at bevare de nuværende tilstande. Det kan være vanskeligt at indse, at den væsentligste årsag til fremgangen har været den stærke bevægelse i dansk økonomi, og at det, vi netop ikke skal gøre, er at fastlåse vor produktion i bedrift og erhverv. Der kan være noget sikkert ved det bestående, og der er da også sikkerhed for, at vi ikke kommer videre. 

Det er ikke altid rart at skifte arbejde eller erhverv og måske endog bopæl, men det er vejen frem. Det kan være fristende for børnene at vandre i forældrenes fodspor, og det har vakt megen vrede, når de ikke ville. Den bedste ungdom har dog heldigvis altid villet gå sine egne veje. 

Den stærke bevægelse og vækst i vor økonomi skaber mange nye problemer, som vi ikke har været lige beredt til at løse. Mange synes, at det næsten går for stærkt, og det gør det vel også på nogle punkter. Vi må da bremse, men ikke standse væksten. Det bliver en af vore første opgaver i det nye år, der vil give os lejlighed til at vise lidt mere politisk modenhed, end det lykkedes at mobilisere i 1961. 

Det er jo ikke alene herhjemme, at der er stor bevægelse i økonomien og i de politiske forhold. I årets løb har vi modtaget mange budskaber om omvæltninger og begivenheder, som har foruroliget os – ikke mindst, når de har været fulgt af krav om stillingtagen fra vor side. Mange forstår ikke rigtigt, at vi ikke kan få lov at leve i fred, når vi da ikke blander os i andres forhold. Man glemmer det gamle ordsprog om, at man ikke har fred længere, end ens nabo vil, og at vi har fået nye naboer. 

I øvrigt er det jo ikke på alle punkter, at vi ønsker at holde os fra andres forhold. 

Vi vil således gerne sælge mange varer til gode priser til andre lande og samtidig købe fra udlandet, hvad vi har brug for til så lave priser som muligt. Vi er derfor interesseret i, at det går økonomisk godt i de lande, vi handler med, og at vi frit kan afsætte vore varer i disse lande. Vi har da også i flere år arbejdet for et så stort og et så frit marked i Europa som vel muligt, og i 1961 har der vist sig en mulighed for, at vort ønske kan opfyldes. Vi har nu besluttet at forhandle herom og håber, at tanken om et stort fællesmarked med England og med nordisk deltagelse kan virkeliggøres i året, der begynder i dag.

Selv om det sker, vil vi først i kommende år kunne drage fordel af det større marked. Men der vil da også være skabt bedre forudsætninger for en fortsættelse af det økonomiske fremskridt, således at endnu flere vil kunne få del heri. I næsten alle drøftelserne om det større marked hører man så meget om erhvervslivets vilkår. Det afgørende er dog, at den enkelte familie kan få adgang til et større, bedre og mere alsidigt sammensat forbrug. Lige så stor vægt lægger de fleste vel efterhånden på en passende arbejdstid og en god fritid. Forbrug og fritid er målene. Arbejde og kapital er midlerne. Det vil være nødvendigt – også inden for et større marked – at alle arbejder, og det skulle være lettere at sikre det. Vore ønsker til fremtiden er meget kapitalkrævende. Tænk blot på kommende års udgifter til broer veje og undergrundsbaner. Og der skulle være lettere adgang til kapital inden for et stort fællesmarked. 

Men der bliver ikke tale om bare at modtage. 

Alt samarbejde beror på gensidighed, mellem lande som mellem personer. Der må i overgangen vises hensyntagen til særlige forhold, men fordi det egentlige samarbejde, hvor man gensidigt hjælper hinanden, vil give det store udbytte af fællesskabet. Mange egeninteresser skal overvindes, og de vil ikke være mindre stærke i de store lande end i de små. 

Kan de små klare sig – det være sig økonomisk, kulturelt eller politisk – i de stores selskab? spørger mange. Vil de store være mere hensynsfulde uden et fællesskab? kan man spørge tilbage. Hvorfor har de mindre lande klaret sig på mange punkter mindst lige så godt som de større lande? Hvad har vi hævdet os ved, og har vi ikke fortsat mulig hed herfor, ja, måske endog ved noget, vi kan lære fra os? 

Mon det ikke ligger i evnen til at samarbejde, til trods alt at tale sig til rette? En evne der forudsætter forståelse af modpartens synspunkter og forhold og måske manglende tro på altid selv at have fuldkommen ret. Det kan være et minus at have svært ved at blive alt for begejstret eller overbevist om et bestemt system, men det kan være ganske praktisk for et mindre land, når det ikke overdrives. Det vil sikkert også være ganske fornuftigt, hvis lande, der er store, men dog mindre end før, prøver at indrette sig herefter. Det må være vor opgave at bidrage til, at der store Fællesmarked ikke fører til nationalegoistisk selvhævden på et europæisk plan. 

Det er opmuntrende, at lande, der gentagne gange har bekriget hinanden, kan komme overens om et venskabeligt samarbejde, og det er et vigtigt skridt frem mod mere varige fredelige forhold. Men det er ikke nok. Så længe der findes magtgrupper, der er bange for hinanden, og så længe der findes politikere, der tror, at en altomfattende krig kan vindes, er der grund til at nære frygt for vor verden og dens befolkning. 

Man kan ikke kalde 1961 for et fredeligt år. Den afspænding, som Vi havde håbet på, udeblev, men vi er blevet nøjsomme og trøster os med, at de skærpede tilstande ikke har ført til endnu mere ufredelige fushold. Der er sikkert frygt i mange sind her ved årsskiftet for, hvad fremtiden kan bringe os, men også en voksende forståelse af, at vi må finde en måde at leve sammen med vor nye viden og kunnen på. 

Hvis det er rigtigt, at en krig med gammeldags våben ikke med sikkerhed vil kunne begrænses til en sådan, men før eller senere medfører anvendelsen af kernebomber eller kemiske og biologiske krigsmidler, så betyder det, at man truer med krig, at man vil tage ansvaret for ødelæggelsen af millioner af menneskers liv og velfærd og måske af selve menneskehedens fremtid. Det kan ikke være nogen undskyldning, hvis man tror at kunne begrænse ødelæggelserne til modpartens område. Og selv om man skulle tro rigtigt, vil følgerne være skæbnesvangre. 

Kun truslen om gengældelse synes i dag at kunne motivere tilstedeværelsen af de nye våben, men dette motiv forsvinder jo i samme øjeblik, man når til den opfattelse, at våbnene er for frygtelige til at bringes i anvendelse. Hvis krigen er udelelig, må man derfor holde op at true med den og finde frem til andre former for afgørelse af uoverensstemmelser. 

Det er ikke rigtigt, at de små lande kun kan sidde stille og vente på at de store lande finder frem til løsninger på disse livsafgørende problemer. Det enkelte menneske i de store lande har samme frygt som vi, men er måske mere tilbøjelig til at lade sig overbevise om, at deres lands storhed beskytter dem. Det er derfor vor opgave også at tale deres sag.

Det kan ske mange steder, men bedst i De Forenede Nationer. Vi har derfor i årets løb med bekymring iagttaget, at man har prøvet at svække denne verdensorganisation, der nu med sine mere end hundrede medlemsstater burde være stærkere end nogensinde. Der synes også at være tendenser til, at mange medlemsstater er mere interesserede i at få vedtaget resolutioner end i deres gennemførlighed. Dag Hammarskjölds død under sin gerning var et hårdt slag i en vanskelig situation. Vi vil i dag med ærbødighed mindes hans store virke. 

Vort første nytårsønske er, at det i 1962 vil lykkes at komme nærmere til fredelige forhold, og at det vil være muligt for os at gå videre ad det økonomiske fremskridts vej. Det må måske også være tilladt at ønske, at dette sidste ikke vil lægge beslag på al vor kraft og tid. Der er vel ikke noget at sige til, at så længe man ikke har til dagen og vejen, er dette det største, ja, måske det eneste problem. Men efterhånden får flere og flere råd til og tid til at gå på opdagelse i andre af tilværelsens sider. Det skulle nødig vise sig at være en ren tilfældighed, at vi i 1961 fik et Kulturministerium, og at Det Danske Akademi holdt ét-års jubilæum. Det er bevidst, at jeg både nævner ministeriet, der vil komme til at hjælpe de mange, og akademiet, der kun er for de udvalgte. Kultur og kvalitet har det fælles ikke at kunne gøres op i tal, men det er ikke ensbetydende med, at man får nogen af delene gratis. Der kræves penge og indsats, tålmodighed og forståelse. 

Et sidste nytårsønske skal da være, at vi vil kunne mestre økonomien så godt, at vi kan kortlægge hele kulturlivets økonomiske behov og at få råd til at begynde at dække dette behov. Det vil nok vise sig at være forholdsvis billigt i sammenligning med al den anden økonomiske og tekniske langtidsplanlægning. 

Nogle vil måske mene, at kulturen hidtil har klaret sig meget godt en særlig hjælp eller støtte. Det kan som sagt ikke måles. Derimod synes det åbenbaret gennem den senere tids drøftelse af det folkelige, at ungdommen også her med tankevækkende indlæg har ladet sin røst lyde i dagens debat. Det er glædeligt, for vi må sætte vor lid til ungdommen, ikke mindst i disse skelsættende år. Men kan vi det?

Det tror jeg. Den har i årets løb fået valgret og viser stigende sans for, hvad der sker hjemme og ude og ofte med protester som følge. Kanhænde præget mindre af forstand end af følelse, men den kan jo være bedre end forstanden. De unge, både kritiske og vrede, som kan være bedre end de sløve, bydes velkommen til indsats i det nye år. Og den ældre, der ofte må ryste på hovedet over ungdommens færd, får trøste sig med, at også den bliver ældre og har sit til gode. Vi skal være her sammen og har godt af at samarbejde. De gælder generationer, og det gælder lande og folk. 

Med disse ord vil jeg takke for god indsats for vort fædreland I 1961 og ønske alle danske hjemme og ude et lykkeligt nytår, et gode 1962."
1963,Socialdemokratiet,Jens Otto Krag,"Jeg vil gerne sige et par ord om det gamle år – og hvis jeg kan det – lidt om det år, der lige er begyndt.

Det er vist en god skik at begynde med at mindes dem, der gik bort i året, der svandt. Jeg kan ikke nævne alle de mange inden for det danske samfundsliv, som vi må savne, når det nye års mange nye opgaver skal løses.

Må jeg nøjes med at nævne tre navne. Navne, som i særlig grad har medvirket til at skabe respekt om Danmarks navn.

Først vil jeg nævne Niels Bohr. Han har for altid knyttet Danmarks navn til et af de mest fundamentale gennembrud i vor fysisk-naturvidenskabelige erkendelse.

Ved at vise vejen til atomkernens spaltning har han medvirket til al frigøre uanede energimængder – som nu og i fremtiden stilles til rådighed for menneskene – på godt og ondt.

Men videnskabsmanden og forskeren Niels Bohr var kun den ene side af denne rigt udstyrede mands natur. Den anden side var humanisten – jeg havde nær sagt politikeren. Niels Bohr ønskede at gøre sin indflydelse gældende for at sikre freden under atomtidens farlige vilkår. Derfor hans åbne brev af 1956. Bohr troede fast på, at det ville lykkes tværs over alle vanskeligheder – selv om det tager tid.

Den anden, jeg vil nævne, er Mogens Wieth. Endnu få dage før hans død, hørte jeg hans glade, lyse, altid humorbringende stemme i telefonen. Nu havde han besluttet at stille hele sit endnu unge geni til rådighed for den vældige opgave det er at spille Shakespeare på originalsproget – i London. Talentet var der. Mod manglede ikke. Kun hjertet holdt ikke. Det brast.

Den tredje, jeg vil nævne, er Karen Blixen. En dansk, særpræget begavelse, hvis bøger rækker så langt i rum og så dybt i tid.

Blev hun mon ikke læst mere end nogen anden dansk digter siden H.C. Andersen og Kierkegaard? Og så hendes forunderlige nærhed til Afrika, der fik udtryk i en eventyrlig bog, og som løfter lidt af denne verdensdels hemmeligheder – også for os.

Mens jeg tænkte over disse mindeord, faldt det mig ind, at nutidens store danske rækker deres arv over til eftertiden på en helt anden personlig og direkte måde, end vi har kendt det før.

Vi kan ikke høre Holberg læse op eller se fru Heiberg spille komedie. Eftertiden vil kunne se og høre Karen Blixen, Mogens Wieth og Niels Bohr.

Verdensfreden holdt i 1962. Ja, mere end det: konflikter blev bilagt. Congo- og Katanga-situationen unddrager sig vurdering. Men Laos blev løst. Vest Nyguinea-problemet blev løst. Og mon ikke freden i Algeriet har udløst virkelig tilfredshed hos mange, ikke mindst under nordlige himmelstrøg. Denne mangeårige krig, der i sig indeholdt elementer såvel af national frigørelseskamp som af racestrid og borgerkrig, havde antaget usædvanlig blodige og grusomme former. Godt den er sluttet.

De kinesiske troppers aktive engagement i grænsestriden med Indien så langt fra deres hjemland må rejse undren hos mange. Og vi spørger os selv: er disse asiatiske kæmperiger ikke i en sådan situation, at deres største problemer er inden for landets grænser? Var det ikke bedre at bygge skoler og fabrikker og give ungdommen uddannelse end at rejse hære og føre krig?

Vil det nye frigjorte Asien gøre det gamle, nationalistiske Europas fejl om igen? Slide sig selv op i blodige og kostbare indbyrdes krige? Eller vil de gennem fællesskab tværs over grænserne bygge noget nyt og bedre op – en bedre tilværelse?

De internationale forhandlinger i Geneve har atter gennem et helt års kostbar tid bevæget sig på stedet – uden fremskridt.

Det minder mig om en oversigt, jeg for nylig så i et amerikansk tidsskrift. Der stod:

Internationale forhandlinger om Koreas genforening. Varighed – 17 år: Intet resultat.

Internationale forhandlinger om atomkontrol. Varighed – 16 år: Intet resultat.

Internationale forhandlinger om afrustning. Varighed – 15 år: Intet resultat.

Internationale forhandlinger om Berlin. Varighed – 14 år: Intet resultat.

Internationale forhandlinger om atom-prøve-stop. Varighed – 5 år: Intet resultat.

Betyder det, at disse forhandlinger er spildt tid? Næppe. Jeg tror, det er af væsentlig betydning for fredens muligheder, at der er en stadig kontakt, dialog, forhandling – af personlig-diplomatisk-ansvarlig karakter mellem verdens to modpoler: USA og Sovjet, den vestlige verden og den kommunistiske. Det var kontakter og udveksling af synspunkter af denne karakter, der løste Cuba-konflikten og hindrede en katastrofe.

Danmark vil altid støtte fornuftens rest, opfordre til afspænding gennem forhandling og styrke FN som instrument for folkeretten.

Ingen kan sige med sikkerhed, om vi i 1963 skal opleve Englands og dermed Danmarks og Norges, måske også Irlands tilslutning til fællesmarkedet – men vi håber det.

Vi har i 1963 følt, hvad det koster i landbrugseksport at stå uden for det store markeds fælles landbrugsordning. For det lille område, de fælles ordninger nu omfatter, svarer tabet til 200 mill. kr. pr. år. Når ordningerne, som planlagt, bliver udvidet, vil tabene stærkt forøges – tab i indkomst til landmændene og tab i valuta til landet.

Disse tab kan desværre ikke genoprettes i samarbejde med EFTA (frihandelsområdet) eller ved nordisk samarbejde. Opretholdelsen af vor eksport sydpå kan kun opnås ved, at vi får anerkendt vor principielle ligeberettigelse som eksportører og sælgere med andre europæiske lande – også med medlemmer af De Seks. Denne europæiske ligestilling opnås, som forholdene tegner sig i øjeblikket, kun ved medlemskab. At vi samtidig gerne vil deltage i et demokratisk, politisk samarbejde på europæisk basis, hvor også England og Norge er med, kan næppe overraske nogen.

Jordproblemerne, dvs. spørgsmålene om adgangen til at erhverve jord samt om en vis planlægning af jordens anvendelse, har større betydning i Danmark end i mange andre lande.

Jeg tror, det hænger sammen med to forhold:

1. Nationalitetskampen i grænselandet, der lærte os, at et områdes nationale tilhørsforhold vil være stærkt påvirket af, hvem der ejer jorden.

Heraf må vi drage den slutning, at vi inden vor tilslutning til Fællesmarkedet må bestræbe os på at gennemføre en lovgivning, der sigter på at bevare dansk jord på danske hænder.

2. Det sociale synspunkt, at store spekulationsgevinster opnået på jord – ud over normal prisstigning på andre ting – vækker modvilje og anses for at være inflationsfremmende.

Vi skal søge at samle disse synspunkter i en ny lovgivning. Men ved formuleringen heraf skal vi have landbrugets struktur-forandringer i tankerne. Den må hverken sinkes eller hæmmes. Vi ønsker alle – også landmændene selv – at vort landbrug i Fællesmarkedet kan bære sig selv uden statstilskud el. lign. ordninger.

Til slut det økonomiske:

1962 var et år med vanskeligheder, men det var ikke noget dårligt år. Produktion og beskæftigelse satte nye rekorder. Det gjorde byggeriet også. Vi færdiggjorde ca. 32.000 lejligheder, og den rekord vil blive overtruffet i det nye år.

Men vi har alligevel et alvorligt boligproblem – ikke mindst for de unge. Regeringen vil i det nye år påny gennemgå bygge-situationen og se, hvilke muligheder, den rummer.

Jeg læste i dag i en avis, at 1963 bliver et skæbneår for Danmark. Det er måske at sætte tingene lidt dramatisk op. Men noget er der om det.

Store fordelingspolitiske problemer skal løses. Og alle synes, de har noget til gode. Arbejdere, landmænd, funktionærer, tjenestemænd og skatteydere.

Vi må tilstræbe en helhedsløsning på disse problemer inden for det økonomisk forsvarlige.

Kun ved, at vi står sammen om fornuftige løsninger, kan økonomien stabiliseres, valutatabet standses og prisopgangen bringes til ophør.

Dette er det i dybeste forstand sociale krav, 1963 stiller til os. Lad os løse det i fællesskab.

Godt nytår!"
1964,Socialdemokratiet,Jens Otto Krag,"Det år, vi nu har lagt bag os, har været et godt år for Danmark. Vi har oplevet en økonomisk forbedring, som jeg tror, i hvert fald de fleste af os direkte eller indirekte har mærket til, og som vi vil anstrenge os for at føre videre i det år, der kommer. Især vil vi gerne i det nye år gøre noget til at bedre kårene for de dårligst stillede, ligesom vi også gerne vil bygge flere boliger; det er min opfattelse, at først og fremmest ungdommen lider under den boligmangel, vi stadig har her i Danmark. 

1963 var også et godt år for freden. Vi genoplevede ikke kriser af den faretruende næsten katastrofale karakter, vi oplevede i 1962 med Cuba-krisen, der jo bragte verden næsten helt ud til randen af raketkrigen og brintvåbnenes ødelæggelser. 

I stedet fik vi i sommer aftalen i Moskva om atomprøvestop. Jeg ved godt, at aftalen i sin tekst har svagheder, men måske kan den alligevel være begyndelsen til et vendepunkt. Måske blev Cuba-krisen kulminationen på frygtens periode i international politik, og måske bliver atomstopaftalen begyndelsen til de fredelige aftalers periode, men herom ved vi meget lidt. Der skal ske så små ændringer, og så er det hele kastet om på ny. Vi fra dansk side vil sammen med de nordiske lande, sammen med vore vestlige allierede de steder, hvor vi har indflydelse, gøre vores bedste for at påvirke udviklingen i den rigtige retning. 

1963 var også et år med smertelige tab. 

Jeg vil først nævne mordet på den amerikanske præsident John F. Kennedy, der blev skudt ned fra et baghold under et besøg i Texas. Endnu er mordets omstændigheder ikke fuldt opklaret, men meget taler vel for, at det har været en enkelt person, der ud fra sine egne dystre bevæggrunde, begik denne ugerning. Det var en værdiløs person, et værdiløst menneske, der myrdede et værdifuldt menneske, hvis politiske muligheder endnu så langt fra var udtømt. Det var voldsmentaliteten, der sejrede over det politiske princip, over den politiske idé.

En mand, der derimod og delvis i skæbne kan sammenlignes med Kennedy, nemlig De Forenede Nationers afdøde generalsekretær Dag Hammarskjöld, har i en efterladt bog skrevet følgende digt. Han skriver: 

Leende, åben, ubestikkelig,

kroppen behersket og fri.

En mand, der blev hvad han kunne,

og var, hvad han var,

stedse rede til at samle alt

i ét enkelt offer. 

Hammarskjöld slutter sit digt med at sige, at når døden mødte ham, ville den møde en vågen mand. 

Er det overspændt? Ja, på os jordbundne danske virker det måske sådan. Men Dag Hammarskjöld bragte det offer, han skrev om. Han døde som en vågen mand. Og heller ikke Kennedy døde sovende. 

Også i Danmark har vi lidt smertelige tab. Hal Koch døde i sommer om bord på færgen mellem Hundested og Grenå, midtvejs ude på Kattegat døde Hal Koch. Det var uventet for os, måske mindre for ham selv, der havde accepteret sin død. Det fremgår af hans litteratur. Kort før Hal Kochs død skrev jeg til ham og bad ham tale ved et af de møder, der skal være i år i anledning af hundredårsdagen for 1864. Svaret fra ham fik jeg først efter hans død. Så underligt at stå med sådan et brev i hånden. Hans svar var et afslag. Han sagde, at han ikke havde noget at sige og derfor ikke ville tale ved mødet. 

Begrundelsen kan man ikke acceptere, men selve hans afslag kan ikke appelleres. 

Hal Kochs delte sin lange gerning mellem det kirkelige og det verdslige. På det verdslige område gjorde han efter min mening sin største indsats under krigen i Ungdomssamvirket og lige efter krigen ved sine særprægede meninger om retsopgøret, ved sin virksomhed på Krogerup og endelig i Ungdomskommissionen. Hal Koch søgte at bibringe os et nyt, kritisk syn på demokratiet, Det væsentlige i folkestyret, sagde han, er samtalen, forhandlingen, og han revsede det flertal, der ville tvinge sin mening igennem uden at forhandle med mindretallet eller uden at tage hensyn til det. Jeg synes, han har ret i det, han her siger. Måske burde man føje til, at det naturligvis er lige så forkasteligt, hvis mindretallet nægter at forhandle med flertallet om dets forslag.

Steincke døde i april over 80 år gammel. Hvorfor mon han kaldte sig forhenværende justitsminister? Efter min mening i hvert fald er det mindst lige så stort at være forhen værende socialminister. Og i den brede danske befolkning erindres han som socialreformator. Socialreformen var hans livsværk. Den vil han blive husket på. Den viste hans menneskelighed, hans sociale forståelse – alt det Steincke søgte at dække over med en talentfuld maske af ironi og sarkasme. Steincke var en omstridt person og nød at være det. 

Der er mange flere, vi må savne i det nye år. 

Skuespillerinde ved Det Kongelige Teater fru Anna Borg omkom ved en ulykke på vej til sit eget land, Island. Og Danmark mistede i det forgangne år to af vore store diplomater, Henrik Kaufmann, hvis hovedindsats blev gjort i Washington, og Reventlow, der gjorde sin indsats i London. På forskellige steder under vidt forskellige forudsætninger og ud fra et helt forskelligt livssyn og temperament bidrog de begge under krigen med en indsats, som Danmark er dem taknemlig for. 

Et par ord endnu om det udenrigspolitiske. Det var freden, der prægede det gamle år. Der var meget få steder, hvor åbenlyse krigshandlinger blussede op, og den afskyelige racepolitik i Sydafrika førte ikke til borgerkrig. 

Men vi ved, hvor skrøbelig den fred er. Vi ved, med hvilket besvær den dækker over modsætninger og uløste problemer. 

I dagene op til jul oplevede vi hvorledes, der blev ført forhandlinger om noget så selvfølgeligt, som at vestberlinerne skulle kunne besøge deres slægtninge i Østberlin. De fik lov. Men er der egentlig så meget at juble over. Der var kun to fra Østberlin, der prøvede at besøge Vestberlin. De kom begge over; den ene med en gendarms kugle i lungen. Han døde. Står muren i Berlin ikke som et kun alt for håndfast symbol på, hvad der stadig er galt i verdenspolitikken? 

Da jeg sad her for et år siden, var det endnu med håb om, at den brede europæiske løsning ville blive gennemført. Den undslap Europa. Hverken England eller Skandinavien kom med i Fællesmarkedet. Fællesmarkedet blev ikke udvidet. Ja, selve Fællesmarkedets egen eksistens har stået på spil her i ugerne op til jul. Man kom til en overenskomst, og vi skal nu igennem de forhandlinger, der følger, forsøge at finde ud af hvilke indrømmelser, der her er gjort Danmark vedrørende landbrugseksport sydpå. 

Midt i usikkerheden over markedsproblemerne har vi lov til at glæde os over, at det danske landbrugserhvervseksport gik bedre i det forgangne år, end man havde ventet. Hvor holdbar er fremgangen? Ja, det skal det nye år svare os på, men sikkert er det, at regeringen i samarbejde med landbrugets organisationer vil bestræbe sig for at fastholde fremskridtene, så langt det er muligt. Baconaftalen med England var en god ting. Og hvad der nu kan aftales med fællesmarkedslandene, vil spille en ikke mindre rolle. 

1963 blev, som jeg sagde det i indledningen, et år med økonomisk fremgang. 

1961 og 1962 var præget af uligevægt. Vi havde valutavanskeligheder. Vi havde europæisk rekord i prisstigninger, og vi havde en meget høj rente. Alt det blev i år bragt til et vendepunkt. Vi genvandt balancen i 1963; vi genvandt den hurtigt, og vi genvandt den uden at sætte beskæftigelsen, produktion eller fremgangen i byggeriet over styr. 

Hvorfor lykkedes det for os? Hvorfor lykkedes det for os at sænke renten, mens andre lande i Europa har måttet forhøje deres? Hvorfor lykkedes det for os at bygge op imod 35.000 nye boliger? Hvorfor lykkedes det for os at nå en valutareserve på to og en kvart milliard kroner, hvoraf en del er skaffet ved lån en del ved reelt overskud? 

Ja, bagved ligger oms-forliget mellem de fire partier i 1962. Helhedsløsningen i marts 1963. Denne Helhedsløsning betød, at vi ikke fik arbejdskamp, men fred på arbejdsmarkedet. At vi fik indkomstforbedringerne reguleret, så de holdt sig inden for de rammer, produktionen giver basis for. Uden Helhedsløsningen ville oms-forliget have været omsonst. Og uden oms-forlig og Helhedsløsning ville vore dygtige erhverv ikke i samme grad have kunnet udnytte de gode konjunkturer, der i så høj grad har hjulpet med. 

I det nye år er en af vore vigtigste opgaver at føre denne økonomiske politik videre. Der er ingen tvivl om, at der sammen med foråret vil komme et nyt opsving. Vi vil se yderligere stigning i produktion, beskæftigelse, lønninger, byggeri, forbrug. Og det vi skal lære, det er, at vi ikke i gode tider må blive overmodige. Vi må holde fremgangen inden for sådanne rammer, at vi kan have glæde af dem uden bagefter at skulle se en ny økonomisk uligevægt i øjnene. 

Det bliver et arbejdsår det nye år. Det bliver også et valgår. Et vigtigt, måske afgørende folketingsvalg skal holdes. 

Jeg synes, jeg må knytte en enkelt kommentar til folkeafstemningen den 25. juni. Det blev en afstemning med stor deltagelse og med et i forhold til regeringens forslag negativt resultat. Det er en afgørelse, der vil blive husket og respekteret. 

Man har sagt, at livet rummer mere, end man kan udlæse af en elektronregnemaskine. På samme måde tror jeg, man kan sige, at folkestyret og hele den levende udvikling rummer mere, end man kan udlæse af politiske programmer, lovparagraffer og afstemningsprocenter. Jeg tror ikke, det har været vælgernes mening at lamslå al fornuftig lovgivning om naturfredning, om lokale jordbrugsnævn, om sikring af veje og byggegrunde til voksende industri og voksende bymæssig bebyggelser. Jeg tror stadig, at det må være vores opgave at finde frem til rimelige udviklingslinjer, der i lige grad tager hensyn til den enkelte borgers ret og til samfundets fælles interesser. 

Inden valgets dag kommer, har vi mange opgaver, vi skal prøve at løse. Vi må gå i gang med byggerestriktionernes afvikling. Vi må løse pensionsproblemerne. Tillægspension for lønmodtagere og senere en værdisikret pension for alle efter svensk mønster. Vi skal have folkepensionen forhøjet for de folkepensionister, der ikke har andet at leve af. Jeg tror nemlig ikke, deres indkomst er fulgt med den almindelige velstandsstigning. Vi skal støtte unge under uddannelse. Vi skal forbedre invalidernes kår. Vi skal have fat på en praktisk løsning af trafikopgaverne. Og sidst, men ikke mindst de ikke særligt heldigt virkende regler om grundværdistigningsafgift må laves om. 

Vi når måske ikke det hele inden valget. Men lad os prøve at nå så meget som muligt, inden valgkampens trommehvirvler overdøver alt andet. 

Og med disse ord vil jeg ønske alle et godt nytår i håb om ny fremgang for Danmark og fred i verden."
1965,Socialdemokratiet,Jens Otto Krag,"I går gik vi ud af det første femår af tresserne. 

Et årti mange har stillet ganske særlige forventninger til. Vort år hundrede er jo begivenhedsrigt, mange forandringer er indtruffet, men det er som om, man har haft en forventning om, at netop det årti, vi lever i, skulle have mulighed for at skabe særlig store økonomiske og tekniske ændringer. Blive en slags gennembrudstid. 

Nu er halvdelen af tresserne altså gået. Har de lever op til forventningerne? Er der indtrådt forbedringer i det omfang, mange havde troet, de ville komme? 

Både ja og nej. 

For Danmark har de første fem år af tresserne været en periode i vækst. En efter danske forhold ganske særlig stærk vækst. Vort samlede nationalprodukt er på disse fem år steget med over 25 %. Investeringerne er steget med over 35 %. Det vil sige, at vort erhvervsliv er blevet kraftigt udbygget, og det betyder, at vore erhverv bredt anskuet har opretholdt og forbedret deres internationale konkurrenceevne. 

Tager vi industrien alene, finder vi, at den i dette femår har forøget sin valutaindtjening med over firsindstyve procent. Det er ganske imponerende fremstød! Når landbrugsvalutaindtjening ikke viser tilsvarende stor procentvis opgang, så er det ikke dansk landbrugs skyld. Både leveringsmæssigt og konkurrencemæssigt kan dansk landbrug klare sig, men i udlandet rejser man kunstige handelsforhindringer, og en kunstig markedsdeling har vist sig i Europa. Begge dele har generet landbrugseksporten og vil komme til det fremover. 

Summen af det hele er imidlertid, at på tærsklen til 1965 der må vi konstatere en større samlet velstand i Danmark end nogensinde før. Vi må konstatere, at vi har en højere beskæftigelse end nogensinde før. Vi ser ud over et land, hvor der vel aldrig i vinterperioden har været et så ringe antal arbejdsløse som netop nu. 

Vi kan se en ung generation med bedre muligheder for uddannelse end nogensinde før, og vi ser vel også stort set en social tryghed, som er bedre end før. Der tages bedre vare på de ældre, de syge, invaliderne, end man tidligere har gjort. 

Jeg ved godt, at alle disse ting ikke er fuldt tilfredsstillende. Men vi har vel lov til at fastslå fremskridtene, uden at det skal lamme landets vilje til at gøre nye fremskridt, og uden at vi skal blive selvtilfredse af den grund.

Det er denne udvikling, vi skal føre videre.

Hvordan gør vi det? 

Ja, først og fremmest er det nødvendigt, at der også i det nye år er gode salgsmuligheder for danske varer i omverdenen. Her kan vi selv gøre noget, vore erhverv kan gøre meget, men til syvende og sidst er det konjunkturerne, der får afgørelsen. Af os selv kræves der, at arbejdsmarkedets parter finder en løsning på de problemer, de står over for i de kommende måneder, så arbejdsfreden kan fortsætte, og således at arbejderne og funktionærerne får andel i produktivitetens forbedring men uden at landets konkurrenceevne udadtil bliver forringet. Det lyder måske så let, men det er svære opgaver, der skal løses. 

Hvis de løses rigtigt, vil vi mest sandsynligt også i ‘65 få en stærk forøgelse af eksporten, først og fremmest af industrieksporten. På basis af den er det så regeringens og Folketingets opgave at føre en økonomisk politik, der skaber økonomisk balance i forhold til udlandet over et par år. 

For at nå det vil det kræves, at staten skal have større indtægter Hvor skal de skaffes? 

Skal vi gå de gamle prøvede veje, som befolkningen kender indtil trivialitet? Eller skal vi forsøge noget nyt? 

Regeringen vil give et forhandlingsoplæg, så Folketinget, når beslutningen skal træffes, vil have flere muligheder at vælge imellem. Jeg skal ikke lægge skjul på, at vi fra regeringens side ville foretrække at forsøge nye veje. 

Det, vi skal opnå, er at finde løsninger på de finansielle problemer, der kan holde et godt stykke ud i fremtiden, så der bliver ro om disse ting. At vi finder veje, der ikke belaster og generer eksporten, og at vi finder veje, der kan samle en bred tilslutning i befolkningen både politisk og i forhold til erhverv og organisationer.

Og her som på andre områder gælder de nye parlamentariske vilkår efter valget i fjor. Der er ikke noget fast flertal i det danske Folketing. Vi har alle et ansvar. Alle partier, både regering og opposition. 

Nu ved jeg godt, når jeg taler om finanser, at mange af landets borgere bekymret vil spørge: men, når vi da aldrig dertil, at staten kan nøjes med sine normale indtægter og den vækst, der automatisk kommer i dem? 

Og svaret må blive, jo. Jeg håber vi kommer dertil. Det kan ikke være noget formål i sig selv, at statens udgifter og statens indtægter skal vokse år efter år. Men fremskridt og vækst i hele samfundet stiller også krav til det offentlige. 

Lad mig nævne et par eksempler. 1. april i år træder de nye regler om folkepension i kraft. Det, samfundet i enighed søger at nå, er, at de ældre medborgers indkomster skal holde trit fremad med det, der gælder for andre almindelige medlemmer af samfundet. Det koster mange penge. Men hvem vil stille sig i spidsen for en bevægelse for, at vi ikke skulle give de ældre medborgere disse rimelige fordele? 

Eller tag hele uddannelsesområdet. Skoler, tekniske skoler, alle former for uddannelse. Det koster mange, mange penge at holde dette store system løbende. Holde det ajour. Stadig bringe det på højde med eller prøve på at bringe det på højde med det, man har andre steder i Europa. Men skulle vi lade være med det? Ville det være rigtigt af hensyn til ungdommen og andre, der søger uddannelse. Ville det ikke være at save selve den gren over, hvorpå fremskridtet bygger? 

Jeg har nævnet to eksempler, jeg kunne nævne mange flere. Trafik. Tænk på veje, havne, lufthavne, broer. Skulle vi ikke se at komme i gang med de broer? Det koster penge, men hvem vil påtage sig at sige, at nu hvor vi går ind i et nyt år, der skal vi udskyde og forsinke? 

Det er klart, at hver enkelt udgiftspost kan gås igennem, og jeg tror gerne, man kan finde større eller mindre poster, hvor man kan udskyde noget og måske spare lidt. Det skal vi gerne prøve på. Men Danmark vil være et moderne land på linje med det øvrige Europa i en verden i vækst. Og vil man det mål, undervisningsmæssigt, trafikpolitisk, socialpolitisk, sundhedsmæssigt, vedrørende boligbyggeri, hospitaler, ja så må man også ville midlerne. Så må man leve op til at bidrage til at betale det, fremskridtet koster. 

Her tror jeg også, det hører nytåret til at sige, at fremskridtet, det må mærkes over hele samfundet. I alle grene af landet i alle dele af befolkningen. Det er svært at pege et enkelt område ud og sige: “Du skal ikke med i fremskridtet”. Derfor bliver fremskridtet et fælles gode, en fælles forpligtelse – og vi må alle leve op til dets forudsætninger. 

Der er vel snarere områder, hvor man gerne så, at det gik en lille smule hurtigere. En ny Sociallovskommission har netop påbegynde sit arbejde. Det er klart, den skal virke sagligt, der skal ikke gælde nogen grænser eller gitre for de perspektiver, den må rejse, for de nydannelser den må foreslå. Den skal have frit arbejdsområde. 

Kvindekommissionen kommer i gang i det nye år. Jeg tror, det er på tide, vi i Danmark lærer at følge med. Jeg har her en tyk bog, den hedder: “Kvinders liv och arbete”. Den er udarbejdet på svensk og norsk og svenske og norske forskere har i denne bog gennemarbejdet kvindens stilling i det moderne samfund. Hendes uddannelsesproblemer, den gifte mors problemer og den ugifte mors problemer. Den unge kvindes problemer, den gamles, den ensommes. Alt dette skulle vor Kvindekommission komme i gang med. 

Nu når vi taler om kommissioner, vil jeg gerne nævne, at i det nye år vil det være tyve år siden, at den store Ungdomskommission under Hal Kochs ledelse gennemførte sit store arbejde. Mon ikke det var en idé at se på Ungdomskommissions betænkning igen? Meget af det, der blev foreslået i den, er gennemført, andre ting er forældet. Men kan der alligevel ikke hvile tanker i den, uprøvede eller uforløste, som det vil være rigtigt, at vi over for vor tids ungdomsproblemer fik set på? 

Konklusionen er, at problemerne i ‘65 bliver store. At de nærmeste måneders problemer ikke bliver de mindste, og at vi i fællesskab, i samarbejde, under fælles ansvar skal løse dem sådan, at vi dermed ikke lægger hindringer i vejen for fremtiden, men tværtimod bereder udviklingen en bedre vej i de nærmeste år. 

Ja, jeg har her prøvet at sige lidt om det danske samfunds problemer. Vore bekymringer og vore forhåbninger her hvor vi er gået ind i det nye år. 

Mon ikke hvert eneste menneske, og hver eneste familie har sine bekymringer og sine forhåbninger på samme måde? Kunne vi mon finde et område, hvor håb og bekymringer er ens for alle hele verden over? Ja, det tror jeg, vi kan. Jeg tror, at ønsket om fred og afspænding er fælles for alle. 

Fred i Asien. Fred i Afrika. Og naturligvis fred i den øvrige verden. Fred i de ulykkesramte områder i Congo, i Vietnam, på Cypern, hvor vi i øvrigt i år har set danske styrker, frivillige styrker, under FN‘s ledelse gøre en glimrende indsats, som disse danske styrker fortjener en tak for. 

I 1964 opstod der ikke udenrigspolitisk nye store kriser af samme art som for eksempel Cuba–krisen i ‘62. Men der blev heller ikke løst så forfærdeligt mange problemer. Jeg håber, at 1965 i den henseende bliver et bedre år. 

Ser vi på det atlantiske samarbejde, ja, så slap det jo lige netop igennem 1964 med skindet på næsen – ikke mere. Jeg håber, at man vil kunne udbygge det bedre i det nye år, og jeg synes, der er grund til at sige, at man bør ikke i det vestlige samarbejdes fortsættelse lade formen for samarbejdet eller formen for forsvarssamarbejdet, for eksempel det meget omdiskuterede MLF, blive en hindring for nye fremskridt. 

Og i Europa. Er vi der kommet hinanden nærmere? 

Næh, det er vi vist ikke. Hver af markedsdannelserne, De Seks for sig, De Syv for sig, har under store vanskeligheder udviklet sig videre på deres egen løbebane, men under stigende forskelsbehandling de to markeder imellem til skade i hvert fald for os. Lad os håbe at man også på dette felt finder et bedre fodslag i det nye år.

Her kunne jeg have lyst til at sige, som en moderne europæisk politiker har sagt det: “Der gives intet europæisk fællesskab uden Frankrig, men der gives heller ingen europæisk sikkerhed uden USA.” Og jeg kunne have lyst til at tilføje, og der gives heller intet bredt europæisk samarbejde uden de nordiske lande og uden England. 

Lad os ønske at 1965 vil bringe mere fred og mere samarbejde, end ‘64 evnede at gøre det. 

På dette område som på alle andre, udadtil som indadtil, gælder det, at kun ved ansvarsbevidst forhandling, kun ved fordomsfrit samarbejde – og ved en virkelig forståelse af problemerne hen over alle politiske og ideologiske og racemæssige grænser, kun på et sådant samarbejdes grundlag kan fremskridtet formes videre. 

Jeg vil gerne bringe alle danske en tak, for hvad der er udrettet her i landet i det gamle år, og jeg vil ønske for alle danske et godt nytår!"
1966,Socialdemokratiet,Jens Otto Krag,"Må jeg begynde med at ønske alle lyttere og seere et Godt Nytår!

I dag er vi begyndt på 1966 og føler vist alle noget højtideligt ved at gå ind i et nyt år.

Da vi i går stod på tærsklen mellem det gamle og det ny, fyldte mange tanker vore sind. Forventning og bekymring over det ny, der skal komme, og taknemmelighed eller måske sorg over det forbigangne.

Men lad nu det gamle år ligge. Det er det nye, det drejer sig om.

Jeg er blevet spurgt om, hvad der var mit største ønske for det nye år – og har uden tøven svaret: Fred i Vietnam. Branden i Vietnam må slukkes. Krigen må standses, fordi død og lidelse dagligt tilføjes uskyldige mennesker, fordi et land langsomt men sikkert lægges øde, og fordi denne krig i dag er den alvorligste hindring for international afspænding.

Vi ved, at mange kræfter er i gang for at finde en vej, vi ved også, at USA er parat til at indgå i forhandlinger om fred og om en politisk løsning på de problemer, som ligger bag krigen. Jeg nægter at tro, at nogen ansvarlig politiker, der har krigshandlingerne på nært hold, i sit hjerte kan andet end at hilse forhandlingstanken velkommen.

Sætter man sig ind i de vilkår, som nævnes af de krigsførende parter for en løsning, vil man finde, at alle er enige om, at grundlaget må være Geneve-aftalerne af 1954. Hvorledes man skal komme i gang med forhandlinger om fornyet anvendelse af aftalerne, er et andet spørgsmål. Vi har tidligere fra dansk side peget på, at den to-trins-løsning, som blev anvendt i den indisk-pakistanske konflikt, nemlig først våbenstilstand og derefter politiske forhandlinger, muligt kunne tjene som mønster i Vietnam-sagen.

Et vist fælles grundlag eksisterer altså. Hvem har nu kompetence til at beskæftige sig med Geneve-aftalernes overholdelse. Det har England og Sovjetunionen, som i fællesskab varetog formand skabet for Geneve-konferencen i 1954. Vi stoler på, at disse to lande er sig deres særlige ansvar bevidst og nøje følger udviklingen, således at ingen mulighed for en genindkaldelse af konferencen eller for indledende skridt hertil går tabt. Vor indflydelse er kun beskeden, men kunne vi – måske sammen med andre nordiske lande – rette denne appel til regeringerne i London og Moskva om på det rette tidspunkt at genindkalde Geneve-konferencen om Vietnams fred og fremtid, da synes jeg, vi bør gøre det.

Må jeg vende mig til et andet spørgsmål, som jeg ved har optaget sindene, ikke mindst hos de hundredtusinder af fjernseere, der har fulgt Chr. Kryger’s udsendelsesrække: Grønland. Først en tak til Chr. Kryger for hans realistiske reportage. Den var i ordets bedste forstand social, og det betyder i min opfattelse, at den var god.

Den viste mangler – fejl – viste, at der i dette enorme og tyndt befolkede område træffes dispositioner, der næsten uundgåeligt harmonerer dårligt med hinanden.

Men den viste også, at der er mange ting i gang på skoleområdet, i industrien, sundhedsmæssigt og boligmæssigt.

Vi – delvis forkælede syddanskere – har meget at blive chokeret over vedrørende tilstandene i Grønland. Men vi har også meget at glædes over – som er velorganiseret, og som de danske skatteydere har betalt. Man skal forstå, at klima og jordbundsforhold giver vanskelige forudsætninger. Bygge- og anlægsarbejder er ofte begrænset til få måneder af året. Alle kræfter sættes ind på at udbedre mangler og sætte fart i fremskridtet.

Grønlandsministeren har bedt mig meddele, at i industribyen Christianshåb, hvor sygehuset er et lille og utilstrækkeligt træhus, vil der i de kommende måneder blive påbegyndt et moderne sygehus til en samlet byggesum på 6 mill.kr. De forberedende arbejder er ved at være fuldførte. Og denne gang bliver arbejdet ikke udskudt.

Og så tilbage til vor del af riget. Hvad bliver det største problem, vi skal bakse med i det nye år?

Ja, valutaen har jo allerede rettet sig en del, udenrigshandelen viser en bedre balance, og produktionen er gået op. Det er inflationen, der fortsat må bekymre os. Og kreditstramningen. Men jeg har med glæde set, at man nu fra flere sider vil medvirke til en løsning af boligproblemet, der rummer så mange menneskeligt uretfærdige virkninger.

Ja, det ville virkelig blive en gave, hvis vi straks i begyndelsen af det nye år kunne blive enige om en løsning – eller i det mindste en overenskomst om principperne for en løsning af boligspørgsmålet. Der skal lyde et velkommen til dem, der vil være med – alt under forudsætning af, at det bliver en socialt betonet ordning. Alene at sætte lejerne i vejret for dem, der bor i gamle lejligheder – uanset om de har en stor børneflok, er gamle, syge eller dårligt stillede – er selvfølgelig ikke at løse boligproblemet. Dertil kræves meget mere.

For det første: Der skal bygges et stort antal nye boliger. Dette byggeri må ikke sættes i stå af kreditrationering eller høj rente.

For det andet: Prisen på de nye boliger må ikke være højere, end at almindelige mennesker har råd til at bo i dem. Det gælder unge, som stifter hjem, og det gælder familier med børn.

For det trejde: Så længe der ikke er et udbud af boliger stort nok til, at den boligsøgende har noget at vælge imellem – og kan vælge mellem en gammel eller en ny lejlighed efter sit personlige ønske – så længe må loven fortsat beskytte lejeren mod opsigelse og udnyttelse.

Boligproblemet er ikke bare et stykke koldt nationaløkonomi. Det er et socialt, et menneskeligt og et familiemæssigt problem. Jeg håber, vi kan enes om en løsning ad disse linier. Så vil de mange timer ved forhandlingsbordet i det nye år ikke være spildt.

Til slut sagen om Tina. Bortførelsen af den kun godt 2 måneder gamle lille pige Tina, har kastet en sort skygge over årets sidste uger.

Jeg er sikker på, at hele landet deler de hårdt ramte forældres dybe sorg og bekymring, ligesom vi alle vil dele deres glæde, hvis det lykkelige sker, at Tina kommer uskadt tilbage.

Skulle den person, der har tilegnet sig Tina, høre mig nu, vil jeg indtrængende henstille, at barnet nu leveres tilbage.

Der kan ikke gives frit lejde. Det må imidlertid formodes, at den, der har bortført den lille pige, er et sygt menneske, og er det tilfældet, kan jeg efter aftale med justitsministeren sige, at et sygt menneske uden frygt kan henvende sig til politiet og aflevere barnet, idet straffeloven er således indrettet, at der ikke bliver tale om at straffe en syg, men alene om at finde en passende form for lægelig behandling af den pågældende.

For det tilfælde at bortføreren alligevel ikke ønsker at gå til politiet, har jeg aftalt med folketingets ombudsmand, professor Stephan Hurwitz, at han på sin private telefon Gentofte 2882 i aften og i morgen vil modtage oplysning om, hvor og hvornår Tina kan afhentes.

Hører den ukendte kvinde mig nu, vil jeg sige dirkete til hende:

Lad Tina så snart som muligt komme tilbage til sine forældre. De får ikke fred i deres sind, før De har afleveret Tina."
1967,Socialdemokratiet,Jens Otto Krag,"Atter ved et årsskifte må vi pege på krigen i Vietnam som verdens største uro og bekymring.

Atter er 12 måneder gået med junglekrig, bombardementer, sabotage og overfald.

Ingen af vore håb fra sidste nytår har båret frugt. Flere og flere menneskeliv er gået tabt. Større og større værdier er lagt øde. Kampene er blevet stadig hårdere.

Vil appellen om at standse bombardementerne, påbegynde forhandlinger og indstille fjendtlighederne – vise sig at være mere værd i 1967, end de var i 1966? Eller vil opfordringer til fred gennem forhandling blot være ord – ord uden virkning? Vil der i 1967 komme virkelighed ud af anstrengelserne for fred? En fredens og genopbygningens virkelighed, som Vietnams folk i nord og syd behøver.

Kort før jul bad USA’s regering den genvalgte FN-generalsekretær U Thant om at bringe forhandlinger i gang om en våbenstilstand – kort og godt. Ingen nærmere betingelser. Næsten en generalfuldmagt. Men kan U Thant? Er hadets og bitterhedens kræfter for stærke? Eller vil U Thant, der selv er asiat, trods sin egen pessimisme over for opgaven, kunne trænge igennem.

Det er med glæde vi erfarer, at den britiske regering på årets tredje sidste dag i et hastebudskab til USA, Nordvietnam og Sydvietnam har tilbudt at arrangere et møde mellem de tre regeringer – gerne på britisk grund – med det formål at få krigshandlingerne bragt til ophør.

USA har reageret velvilligt over for tanken om et fredsmøde.

Måske kan 1967 blive det afgørende år, der bringer en ende på kampene i Vietnam.

Lad os håbe det. Det skal i hvert fald være mit største nytårsønske, og jeg tror, alle danske vil dele det.

I andre dele af verdenspolitikken er der større optimisme.

Det gælder forholdet mellem Øst og Vest – det gamle modsætningsforhold med Sovjetunionen og Østeuropa på den ene side – og den vestlige verden: Vesteuropa og USA og Canada på den anden side.

Er der alvor i tilnærmelsen mellem disse to stærke verdensdele, bestående af verdens mest industrialiserede lande?

Meget tyder på det. Mellem USA og Sovjetunionen er der truffet en foreløbig aftale – senere anbefalet af FN – om at forbyde, at atomvåben placeres i det ydre rum, det være sig på kunstige himmellegemer, der svæver i en bane omkring jordkloden – eller på månen, mars osv.

Det næste er, at et forbud mod spredning af atomvåben til flere regeringers selvstændige disposition synes at være på vej.

Hvis forhåbningerne holder stik, vil det være gode fremskridt.

Overhovedet synes Øst og Vest, Sovjet og USA, i stigende grad at erkende et fællesskab i interesser og ansvar. NATO-mødet kort før jul førte til en vedtagelse om afspænding, der pegede i samme retning.

I en rapport anbefalede NATO, at de enkelte medlemslande tog skridt til bedre forståelse og til udvidet økonomisk og kulturelt samkvem med de enkelte Østlande.

Forslagene i sig selv er ikke revolutionerende. Det, der gør dem bemærkelsesværdige, er, at det er NATO, der fremsætter dem. Det er ikke sket før.

Det er klart, at Den Kinesiske Folkerepubliks vækst, dette nye samfunds voldsomme indre brydninger, præget af en hadekampagne samtidig med dets hårde og uforsonlige holdning udadtil, vil medvirke til at styrke tendensen til forsoning mellem de dele af verden, der – under hele den kolde krigs varighed – stod i stærk modsætning til hinanden.

Vi finder Kinas isolation mere end beklagelig – og ønsker fortsat, at Kina indtager sin plads blandt verdens nationer som en indflydelsesrig og samarbejdende magt, bl.a. gennem medlemskab af FN.

Men tendenserne til større forståelse mellem Warszawa-pagtens lande og NATO-pagtens lande må vi – isoleret betragtet – se som et stort fremskridt, der kan give Europa en tryggere fremtid. Hertil vil vi bidrage efter evne. ”Fredelig sameksistens” – den gamle og slidte formel fra den kolde krigs år – er ikke tilfredsstillende. Det er ikke nok at eksistere sammen. Nationerne må virke sammen under fælles ansvar.

Det hører med til dette billede at minde om, at Danmark i det nye år indtræder i Sikkerhedsrådet. Her skal vi arbejde for at virkeliggøre FN’s fundamentale opgave: At søge internationale konflikter bilagt med fredelige midler. Derimod skal vi selvsagt ikke drive nogen form for storpolitik.

Med hensyn til at slå bro mellem de to europæiske markeder kan 1967 blive året, hvor De Seks og De Syv kommer i forhandling. Vi håber, at den britiske premierministers rundrejse til de seks landes hovedstæder i januar og februar vil bære frugt. Det er Europas interesse. Det er Danmarks interesse. Vor landbrugseksport mod syd lider overlast.

Der går en smal vej til det brede europæiske marked. Kan Wilson betræde denne vej? Vil Fællesmarkedet – herunder Frankrigs præsident – komme ham i møde?

1967 vil give os svaret.

Lad os i denne forbindelse huske på EFTA’s succes for industrivarerne. Fra i dag er der for dette område toldfrihed. Dette omfatter også Danmark, Norge, Sverige og Finland. Et stort nordisk fremskridt. Måske vort største.

Under arbejdet med alle disse problemer må vi ikke glemme u-landene. Vi må yde større hjælp og på den rigtige måde. Vi må samtidig drage u-landene ind i samhandelen.

For Danmarks vedkommende – i dansk indenrigspolitik – bliver 1967 skattereformens år. Det bliver året, hvor boligfonden skal oprettes. Det bliver året, hvor det nye Planlægningsudvalg går i gang og bl.a. vil tage jordlovgivning, byudvikling, byggegrundsmodning, bolig-, uddannelses- og industribyggeri op til en helhedsvurdering sammen med trafikudvikling og naturfredning. Det gælder om, at udviklingen ikke foregår tilfældigt, men efter en helhedsvurdering og sådan, at der lægges så få bånd på dispositionsfriheden som muligt. Også det offentliges virksomhed skal inddrages i disse vurderinger. Udbygningen af uddannelsen på alle felter må indgå i dette arbejde som det vigtigste element.

Landets økonomi vil altid rejse problemer. Midt i fremskridtet ved vi af erfaring, at det er svært at holde den økonomiske balance. Der er sket fremskridt i 1966. Underskuddet på betalingsbalancen er efter de hidtidige opgørelser nedbragt, prisstigningerne er blevet noget mindre, og industrieksportens fremgang er fortsat – om end i mindre rask fart end tidligere. Der er tegn på, at efterspørgslen på nogle af vore eksportmarkeder er blevet svagere – også for industriens produkter.

Det gælder nu om at videreføre en fornuftig økonomisk politik i det nye år.

Hverken finanspolitikken eller kreditpolitikken kan der slækkes på.

På arbejdsmarkedet venter regeringen, at parterne gennem frie forhandlinger løser problemerne på en socialt og samfundsmæssigt forsvarlig måde. Hvem kan være interesseret i en langvarig arbejdskamp? Det er hverken arbejdsgivere eller arbejdere. Hvis vi ikke kan forsyne de udenlandske markeder med danske eksportvarer på grund af konflikt, står andre parat – og hvad her ved tabes for os, kan ikke genvindes. Men hvis arbejdere og arbejdsgivere kan enes om en fornuftig overenskomst med socialt rimelige forbedringer, som samfundet kan bære – må det være en klar forudsætning, at andre grupper: Alle selvstændige erhverv, tjenestemændene og funktionærerne, holder sig til en indkomstudvikling af tilsvarende størrelsesorden.

Kun i så fald kan vi holde orden og fremgang i dansk økonomi og videreføre den høje beskæftigelse, som så mange har vænnet sig til at betragte som en selvfølge.

Det er en nødvendighed, at stigningen i priser, udbytter, avancer og omkostninger holdes inden for samme rammer som dem, der sætter sig igennem i de lande, vi skal konkurrere med.

Hermed ønsker jeg alle danske et Godt Nytår! Fred ude i verden, fremgang i samarbejde og god forståelse i vort eget land. Alt godt i det nye år!"
1968,,,
1969,Radikale Venstre,Hilmar Baunsgaard,"Et nyt år er atter begyndt.

Vi hilser det, som vi plejer, med at ønske hinanden godt nytår. De fleste af os gør vel også en slags status, i hvert fald er der mange, der stopper et øjeblik og ser tilbage.

Der er egentlig noget kunstigt ved denne tendens til ved årsskiftet at dele tiden op i afsnit.

Tiden er en jævn strøm. Den tid, vi lever i, er skabt gennem generationers arbejde og beslutninger. Og de handlinger, vi foretager i det kommende år, vil på samme måde blive medbestemmende for de vilkår, der skal leves og virkes under i kommende årtier.

Det pålægger os alle et stort ansvar. Men der er samtidig noget løfterigt i denne tanke. Har vi mod og kræfter til at løfte blikket op over dagens bekymringer, kan vi være med til at forme en bedre verden og skabe et samfund, som i højere grad svarer til vore ideer om, hvordan et samfund bør være.

Internationalt lever vi stadig i skyggen af delingen mellem Øst og Vest på den ene side og spændingen mellem Syd og Nord – mellem de industrialiserede lande og udviklingslandene – på den anden side. Vi må realistisk erkende, at dette er udtryk for reelle modsætninger, som har dybe rødder langt tilbage i tiden. Gang på gang bliver vi stillet over for begivenheder, der viser, at vor generations bestræbelser for at udjævne modsætningerne, ikke endnu har ført til de ønskede resultater. Krigen i Mellemøsten er sluttet – formelt – men det ulmer stadigvæk. I Vietnam har vi fået det bombestop, som blev anset for den første forudsætning for en forhandlingsfred. Men vanskelighederne ved blot at få parterne anbragt omkring et bord lader os ane, at der kan gå lang tid endnu, før den ulykkelige krig bringes til afslutning. Den forfærdende krig i Biafra har kastet en ny skygge over verden, og de fem østlandes uprovokerede besættelse af Tjekkoslovakiet har rystet hele den frie verden.

Alt dette kunne let få os til at miste modet og være os selv nok. Danmark er jo alligevel så lille, at vi ingenting kan gøre. Den holdning går blot ikke. Det er netop i vanskelige situationer vor opgave at være med til at lindre nøden, at fastholde linier, der kan tegne en konstruktiv politik. Det gælder forholdet til U-landene, og det gælder bestræbelserne for at udjævne modsætningerne mellem Øst og Vest.

Selvfølgelig er det begrænset, hvor megen direkte indflydelse et lille land som Danmark kan få. Men vi kan være med til at holde en samvittighed vågen, og vi har samme ret som andre til at bidrage med ideer og til at slutte op om dem, der trækker den rigtige vej. Det år, som lige er sluttet, lærte os, at der internationalt også eksisterer økonomiske farer.

Selv lever vi i et samfund, som er blevet rigere år for år. Vi har alle en andel i æren for det.

Men den voksende velstand er ledsaget af – og betinget af – en stadigt stigende afhængighed af omverdenen også økonomisk.

Vor økonomiske udvikling er blevet stadig mere følsom over for påvirkninger udefra. Derfor er det så vigtigt, at vi gør os klart, at vi ikke med vore egne handlinger må svække vor modstandskraft over for de vanskeligheder, de internationale konjunkturer kan stille os over for.

Forstår vi ikke dette ansvar, kan vi i det kommende år anrette skader, som det vil tage adskillige år at udbedre. Forstår vi det, og lever vi op til det, kan vi imidlertid også skabe grundlaget for en ny periode af økonomisk fremgang og vidtrækkende reformer. Der skal i løbet af foråret træffes afgørelser på en række områder, som er bestemmende for pengeindkomsterne og for beskæftigelsesmulighederne. Det gælder både overenskomsterne på arbejdsmarkedet, tjenestemændenes vilkår og støtten til landbruget.

Det er mit håb, at alle parter vil forstå deres ansvar, så problemerne kan løses uden konflikt og med et resultat, som ikke svækker dansk økonomi, men tværtimod styrker os til at møde de problemer, vi ikke selv dirigerer.

Løser vi denne opgave rigtigt, kan vi se frem mod stigende velstand med voksende muligheder for at tilfredsstille både vore materielle og kulturelle behov og vore behov for social tryghed.

Så har vi lov til at drømme om, hvordan den stigende velstand skal anvendes. Ja – vi har ikke blot lov til det – vi har en pligt til at tænke tingene igennem og tage stilling til, hvad vi først og fremmest vil bruge den større produktion til.

I de overvejelser må hensynet til ungdommen indtage en central plads. Det stiller os overfor store problemer, som berører hele samfundet. Vi støder på dem ved universiteterne og de andre højere læreanstalter, og vi træffer dem hos de unge, som skal dygtiggøre sig fagligt og ikke mindst hos landbruget, som står midt i en gennemgribende strukturomlægning.

Vi former i disse år det samfund, vore børn skal leve i. Derfor er det væsentligt, at det dannes på en sådan måde, at de vil kendes ved det.

Men vi har samtidig lov til at pege på, at i en lang årrække endnu skal det også være vort samfund. Derfor kan det ikke være andet, end at vi må finde et kompromis mellem generationernes behov og ønsker.

Samfundet har altid været et samfund på vej mod en ny tid, på vej til næste generation.

Derfor må vi lære at lytte, når ungdommen taler alvorlig tale. Og vi må forstå og acceptere, at meget af det, som vor generation har bygget op, og som vi måske selv føler, vi har lov til at være stolte af, det vil den opvoksende generation ikke kendes ved som hørende til deres samfund.

Ungdommen må på sin side forstå, at vi andre til gengæld ikke uden videre kan acceptere, at der med ét slag skal vendes op og ned på det, vi har bygget op.

Afdøde statsminister H.C. Hansen skrev i sine unge år om dette problem:

Lær, at det, som før du håned

kun er led i tidens gang,

at hver slægt, som hastigt gråned

ejed ungdoms ild engang.

Det er mit håb, at det nye år må åbne op for en alvorlig og redelig dialog mellem generationerne. Det er nødvendigt, hvis det skal lykkes at forme et samfund, hvor vi alle kan føle os hjemme.

Det er mit håb, at vi i 1969 må være dygtige nok til at styrke grundlaget for fortsatte fremskridt både på det økonomiske, det sociale og det kulturelle område, ligesom det er mit håb, at de kræfter, der arbejder for at mindske modsætningerne i verden og for mere medmenneskelighed, må vinde øget styrke og voksende indflydelse.

Det medmenneskelige synes desværre at være menneskets sværeste prøve. Den tekniske udfordring er overvundet gang på gang – sidst ved den fantastiske præstation af de amerikanske astronauter. I dag ved vi, at det er muligt at komme til månen. Den store udfordring er, om vi sammen med den enorme tekniske udvikling kan udvikle de menneskelige egenskaber sådan, at det bliver mennesket, der behersker teknikken og ikke omvendt.

Det er især en udfordring til demokratiet, fordi demokratiet er den styreform, der kræver den enkeltes medleven. Demokrati er ikke en foræring, det er et stadigt krav om at tage medansvar.

Med dette i tankerne ønsker jeg Dem alle et godt nytår!"
1970,Radikale Venstre,Hilmar Baunsgaard,"Et nyt år er atter begyndt. Denne gang er det endda et nyt årti. Det får sikkert mange til at føle, at vi står ved indledningen til en ny epoke.

Alene skiftet fra et årti til et andet kan ikke medføre dette – og derfor må vi stille os selv det spørgsmål, om der er forhold, der kan begrunde følelsen af at stå foran en ny epoke.

Det er der på en række områder.

Der er i 1960’erne både herhjemme og i den omgivende verden sket en vældig udvikling – økonomisk, samfundsmæssigt og kulturelt – og det vil blive 1970’ernes sag at forstå denne udviklings konsekvenser og finde den rette måde at leve med dem på.

Nu ved vi af bitter erfaring, at udenrigspolitiske forhold kan påvirke og radikalt ændre en forudset udvikling. Derfor vil jeg først kaste et blik på øjeblikkets internationale situation. 1970 vil blive året, hvor De forenede Nationer – FN – fylder 25 år. Det er et rundt år, som giver anledning til at se tilbage på den forløbne tid og tænke over fremtidsperspektiverne. Vel er FN ikke i sin hidtidige levetid blevet det verdensomspændende sikkerhedssystem, organisationens stiftere håbede på, først og fremmest fordi stormagterne ikke har kunnet tilvejebringe den fornødne enighed. Men FN forbliver dog ved sin blotte eksistens symbolet på den menneskelige solidaritet og det fælles ansvar og den samarbejdsvilje, nationerne nødvendigvis må udvise. Ved indgangen til 1970’erne har vi lov til at udtrykke håb om, at FN i det kommende 10-år vil blive rammen om et langt mere reelt internationalt samarbejde, end det hidtil har været tilfældet. Vi har fra dansk side altid set det som en opgave at bidrage til at styrke FN, og det bør selvsagt fortsat være en ledetråd for vor udenrigspolitik.

Fornemmelsen af, at vi ved dette årsskifte måske står over for begyndelsen til en ny linie i udviklingen, kan begrundes med en følelse af, at et nyt mønster er ved at danne sig i forholdet mellem USA og Sovjetunionen. Forhandlingerne om begrænsning af dets strategiske våbenkapløb, som blev indledt i Helsingfors for godt en måneds tid siden, giver et håb om, at rustningskapløbet kan blive bragt til standsning for atomvåbnenes vedkommende, og et gunstigt forløb af disse forhandlinger vil få vidtrækkende virkninger for hele verden. Man skal ikke regne med hurtige resultater, men det vil dog give det internationale klima en anden og mere positiv grundtone, end vi har kendt i mange år. Meget afhænger deraf, fordi man må regne med, at 1970’erne vil blive præget af både uro og omvæltninger mange steder på den internationale skueplads.

Den internationale solidaritet og samarbejdsvilje har særlig betydning i forholdet til udviklingslandene, hvor det har aldeles afgørende betydning, at den rige og privilegerede verden, hvortil vi hører, viser vilje til at erkende deres ansvar ved praktiske anstrengelser til ophjælpning af de fattige lande.

Det europæiske samarbejde vil sikkert komme til at spille en stor rolle i 1970’erne. Også på dette område er der grund til at tro, at vi står over for en ny udvikling. Det vil for os rejse spørgsmålet om forholdet imellem Norden og Europa, og det vil her have afgørende betydning, at alle de nordiske lande kommer til at tage del og yde deres bidrag til den videre udvikling af det europæiske samarbejde, som der skal forhandles om.

Der er for mig ingen tvivl om, at Norden har en vigtig rolle at spille i udviklingen af det nye Europa, og det er inden for dette perspektiv vi fra dansk side har ført NORDEK-forhandlingerne.

Det forhold, at der sidst i det gamle år opstod vanskeligheder for de nordiske forhandlinger, må ikke få os til at glemme det nordiske perspektiv.

Formen for den kommende europæiske udvikling kender vi endnu ikke; men ligegyldig hvordan den bliver, vil det altid for os være nødvendigt, at Norden står sammen i denne udvikling. Ligesom vore nordiske forhandlinger har et Europasigte, er det klart, at vi hele tiden under vore europæiske forhandlinger må være opmærksomme på det nordiske perspektiv.

I øvrigt kunne der nok være grund til at minde om, at vor fremtid ikke bestemmes af Europa alene. Så lille er verdenen blevet, at også forholdene uden for vor egen verdensdel spiller afgørende ind.

For ti år siden udkom en bog skrevet af en gruppe danske videnskabsmænd under professor Thorkil Kristensens formandskab. Bogen – “Den økonomiske verdensbalance” – handler om de kræfter, der driver den økonomiske udvikling frem, og den rummer et forsøg på at belyse udviklingen i Vest, Øst, Syd og Nord frem til året 1980.

Bogen belyser de fire hovedfaktorer, som er afgørende for et samfunds økonomiske vækst, og det giver mig anledning til at konstatere, at Danmark er et begunstiget samfund med rige muligheder.

De fire faktorer er de naturgivne rigdomme, landets kulturelle stade, befolkningens arbejdskraft og størrelsen af landets produktionsmaskineri.

Selv om vi endnu ikke ved, hvilke forekomster Grønland eller den danske havsokkel eventuelt måtte rumme, gør vi nok bedst i at forudse, at dansk økonomi aldrig vil kunne baseres på mineralske rigdomme. Vi er her i det alt væsentlige henvist til vor velbehandlede landbrugsjord. Så har vi andre fordele, først og fremmest en geografisk placering, som gør transporten af råvarer udefra kort og billig, og derudover et klima, som befordrer arbejdsomheden.

I kulturel henseende er vi måske nok et land med en vis tilbøjelighed til selvtilfredshed. Dette hænger til dels sammen med, at vort kundskabsniveau traditionelt har ligget højt. Den eksplosive udvikling, der i det sidste tiår er kommet i gang på skole- og uddannelsesfronten, er imidlertid udtryk for erkendelsen af, at den omgivende verden ikke står stille, og at vi kun kan fastholde vort hidtidige stade ved at følge med udviklingen.

Et lands kulturmønster er imidlertid mere end kundskaber. Med i billedet hører også spørgsmål som arbejdsholdning, åbenhed over for nye impulser, samarbejdstradition i det politiske og organisatoriske liv – hele den selvdisciplin, som har sin rod i respekt for andre og i den demokratiske solidaritet. Disse forhold spiller en afgørende rolle også for arbejdsklimaet i et land.

Bestemmende for et lands økonomiske vækst er som nævnt endnu to hovedfaktorer: Arbejdskraften og kapitalapparatet, dvs. de eksisterende anlæg i form af fabrikker, transportmidler, boliger og skoler. Vi er måske ikke de rette til at bedømme vor egen arbejdsevne og kunnen. Men vi kan fastslå, at folkesundheden er høj, at vor faglige uddannelse er bred, og at ingen arbejdskraft i dag går til spilde gennem ledighed.

Sværere er det at danne sig indtryk af, hvor veludstyret et kapitalapparat vi råder over sammenlignet med andre lande. Meget tyder på, at den danske økonomi omkring dette nytår har arbejdet sig tæt ind på sin egen kapacitetsgrænse.

Vi må derfor sætte et spørgsmålstegn ved, om vi kan være tilfreds med vor egen formåen.

I Thorkil Kristensens bog er der en bemærkning, som særlig kaldte på min opmærksomhed. Det påpeges først, at en hastig økonomisk vækst normalt sætter sig spor i en forstærket udvidelse af kapitalapparatet. Ja, det er vi også i Danmark netop vidner til. Men det tilføjes dernæst, at der i et højtudviklet industrisamfunds struktur kan opstå visse træk, som virker hæmmende på tilbøjeligheden til opsparing. Man kunne have udtrykt det samme på en anden måde: Anlægsvirksomheden vokser hurtigere end den opsparing, der skal finansiere den, fordi forbruget også vokser for hurtigt. Vi står her netop med et fundamentalt problem, som nok kan holdes i skak med korttidsforanstaltninger, men kun løses tilfredsstillende ved langsigtede midler. De træk i udviklingen, der skaber problemerne, er ikke af mystisk natur, men lette at identificere. Tag eksempelvis bilen og boligen. Begge symboliserer de den velstandsstigning, som alle gerne vil have anpart i. Den økonomiske vækst skaber både utålmodighed og forbrugsoptimisme.

De fleste af os kender mennesker, som ikke er rede til at betale 600 kr. i månedlig husleje for det hjem, hvor hele familien skal kunne trives. Men de samme mennesker har fundet det i sin orden at ofre andre 600 kr. om måneden på en bil, der står ubenyttet de 22 af døgnets timer.

Disse økonomiske problemer må vi lære at tøjle, inden vi når for langt ind i det nye årti. Det er vi nødt til af mange grunde – men også fordi det moderne samfund skaber en række menneskelige problemer, som vi må bruge mange kræfter på at få løst.

Jeg tænker her især på den umenneskeliggørelse, som præger det moderne produktionsapparat. Jo mere rationaliseret og automatiseret produktionen bliver, jo mindre synes der at blive plads for menneskelige hensyn. Vi taler i disse år om demokrati på arbejdspladsen.

Selvom begrebet endnu kun er uklart formuleret, så bør vi ikke placere det blandt de almindelige krav, der altid rejses af de ansatte over for arbejdsgiverne. Problemet stikker langt dybere. Hvordan sikrer vi en menneskeværdig tilstand i datamaskinernes og automationens tidsalder?

Løsningen må findes på den enkelte arbejdsplads – simpelthen fordi det først og fremmest drejer sig om dagligdagens menneskeliggørelse.

Medindflydelse og medansvar i den daglige produktion bliver formentlig 70’ernes mest påtrængende opgave. Vi kan ikke lade hele det nu påbegyndte årti gå til ende uden at få løst dette problem.

Der er således opgaver nok. Foran os ligger et nyt år og et nyt årti: Jeg ønsker for os alle, at vi i fællesskab må evne at løse nogle af de store medmenneskelige opgaver, vi kender eksistensen af – men endnu ikke løsningen på.

Godt nytår."
1971,Radikale Venstre,Hilmar Baunsgaard,"Atter er et år løbet ud – og vi er igen i gang med et nyt.
Hvad enten man hører til de mennesker, som hvert nytår starter med en masse gode forsætter – eller til de mere blaserte, der lader som ingenting, så tror jeg, alle mennesker inderst inde – om ikke andet så for et øjeblik – tænker tilbage på det gamle år og spørger sig selv – hvad bragte dette år egentlig?
1970 gik – og som de fleste andre år gik det på godt og ondt. Men det var ikke noget almindeligt år. Måske har De glemt det, men det blev faktisk det år, da vi fik kildeskatten indført i Danmark. Måske lagde De ikke rigtigt mærke til det, men 1970 var også det år, da FN fyldte 25 år.

Mange føler sikkert, FN kun er et sted, hvor man først og fremmest snakker.
Det skal siges, at man snakker, men hvor findes det forum, hvor de egentlige verdensproblemer ellers kan behandles? Hvor skulle vi ellers finde sammen – rige og fattige lande – og drøfte det problem, som mere end noget andet bestemmer, om verden skal eksistere eller gå under: Spændingen mellem rige og fattige lande.
Sommetider må vi spørge os selv, om vi rigtigt forstår, at netop det forhold
er afgørende for, om vi skal have en fremtid eller ikke.

Det betyder ikke, at Europa ikke har sine egne problemer. To processer i Europa har sidst på året ført til dødsdomme, som afslører en indstilling i skærende modstrid til den humanistiske retsopfattelse, Danmark kæmper for.
Lykkeligvis skete der også positive ting i Europa i 1970. For første gang
lykkedes det – takket være en målbevidst og viljefast indsats fra den vesttyske regering – at tage de første egentlige skridt i retning af en udsoning i Europa. Der vil komme tilbageslag, og der vil opstå nye vanskeligheder. Begivenheder både i Vest- og Østeuropa vil afsløre kræfter, der ikke ønsker udsoning. Men noget er sat i gang – noget, som vi for Europas skyld må håbe ikke lader sig standse.

Det bliver en forpligtelse for Danmark også at yde vort til, at det, som Willy
Brandt satte i gang, ikke stoppes. Vi må ikke glemme, at målet må være nedbrydningen af skranker mellem Øst og Vest, men vi må heller ikke overse, hvilken kolossal omstilling der skal gennemføres. Utålmodighed kan derfor slå meget i stykker. Generationers nationalisme og medfølgende had skal ændres til samarbejdsvilje, til forståelse og gensidig resignation.
Andre led i den europæiske udvikling bør ses i denne større sammenhæng. Det gælder også spørgsmålet om udvidelse af Fællesmarkedet. Danmark er med i forhandlingerne herom – og vi håber, at 1971 bringer klarhed om mulighederne for at nå til denne udvidelse.

Vi har både politiske og økonomiske interesser at varetage – men vigtigst af alt er det at se dette i den større sammenhæng. Fællesmarkedet kan aldrig blive målet i sig selv. Det økonomisk-politiske samarbejde i Vesteuropa må være en station på vejen til samarbejde omfattende hele Europa – og det igen en station på vejen til det verdensomfattende samarbejde mellem rige og fattige lande. Kun i det perspektiv får Fællesmarkedsforhandlingerne deres egentlige mening.

Når vi diskuterer Europa herhjemme, må vi derfor spørge os selv – siger vi ja til Fællesmarkedet alene på grund af snævre økonomiske særinteresser – eller siger vi nej, fordi vi ikke vil vise resignation. Ser vi de større perspektiver, når vi diskuterer Europas fremtid?

Vi i Norden led nederlag i vore egne samarbejdsbestræbelser. Det kunne for
nogle af os føre til bitterhed – men bitterhed er i sig selv destruktiv. På trods af skuffelser skal vi derfor fastholde den nordiske solidaritet. Det nordiske samarbejde er og må være en del af vort bidrag til det videre internationale samarbejde, som betinger verdens fremtid. Betragter vi det nordiske samarbejde som noget isoleret, noget, der skal træde i stedet for deltagelse i et større samarbejde – så bliver vi en bremseklods på den udvikling, vi ikke kan undvære.

Også indadtil blev 1970 præget af både positive og negative træk.
Vi fik – som vi nu er blevet vænnet til det gennem mange år – en betydelig
fremgang i produktionen, og vi bevarede den fulde beskæftigelse. Men vi fik også – som vi ligeledes har været vant til i mange år – en kraftig stigning i priser og omkostninger.

Vi fik – eller rettere næsten alle fik – en vældig pæn stigning i pengeindkomsterne, men vi fik også en ny stigning i vort underskud over for udlandet.
1970 blev med andre ord et år, der understregede både vore gode og mindre gode sider. Vi diskuterer meget økonomi i Danmark. I det store og hele tror jeg dog, der er enighed om målet.

Fra næsten alle sider er der givet tilslutning til, at i de kommende år må
forbruget ikke stige stærkere, end at der af produktionsstigningen også bliver plads til at nedbringe vort valutaunderskud. Danmark er så rigt et land, at vi simpelthen ikke kan være bekendt fortsat at bruge mere, end vi tjener. Og hvad næsten værre er – hvis vi ikke nedbringer valutaunderskuddet, vil de kommende år tvinge til at bremse den økonomiske aktivitet så meget, at vi gennem en vis arbejdsløshed opnår balancen på et lavere – om De vil – på et fattigere niveau.

Det ville være for tåbeligt, om vi på den måde ødede vor rigdom. Den nuværende generation ville da opføre sig som arvinger, der ikke kunne tåle at arve den velstand, som forældrene efterlod. Vi kan diskutere – og det gør vi – om andre har bedre råd, end vi selv. Det er der altid nogle, der har – men en ting må vi alle forstå: Vi kan ikke klare det alene ved at overlade opgaven til andre. Vi må ikke stille os i hvert sit hjørne med skyklapper på og sige: Det kommer ikke mig ved.

Det, der kræves i Danmark, er ikke, at vi skal nedsætte vort forbrug så meget, at vi kommer til at lide savn. Der kræves ikke engang nedsættelse af
forbruget. Det, Danmark har brug for, er, at vi ikke sætter forbruget hurtigere i vejret, end produktionsfremgangen kan bære.

Danmark er – som de andre nordiske lande er det – et velfærdssamfund. De
nordiske lande står som forbillede for det meste af verden. Der er lande, hvori den materielle levefod er større, men der findes næppe lande, der i samlet velstand overgår de nordiske. Vor sociale forsorg, vort hospitals- og sundhedsvæsen, vor undervisning og uddannelse – alt det udgør velfærdssamfundet – eksemplet, der ses hen til. Alt dette skal vi bevare og
videreudbygge. Det forudsætter, at vi ikke slår samfundsøkonomien i stykker.
Til alle de hidtil kendte opgaver kommer så en række nye. Over det meste af
verden – i hvert fald i hele den rige del af verden – er ungdomsnarkomanien blevet et stort og ulykkeligt problem. Det er vel karakteristisk, at det især er de velhavende lande, der har problemet – de fattige lande har så mange andre problemer at slås med.

Generationerne har svært ved at forstå hinanden også i denne sag: Vi ældre
synes vel som regel, at de unge svigter, medens de unge til gengæld føler, at det først og fremmest er de ældre, der har svigtet dem. Der er – som der næsten altid er det – tale om et både-og. En ting må vi imidlertid erkende, ingen af os kan være kolde over for det problem, som ungdomsnarkomanien er blevet.

Jeg har lagt mærke til, at nogle slår sig selv og andre til ro med, at kun 1 pct. af hashbrugerne synes at gå videre til de ”hårde” stoffer, samt at hashen ikke skulle rangere i en højere fareklasse end alkohol og sovetabletter.
Sådanne overvejelser forekommer mig ikke at være et rimeligt udgangspunkt for stillingtagen.

For det første drejer sagen sig om, at stofforbruget i stigende omfang finder
udbredelse i de helt unge aldersklasser på 11-16 år. For det andet er det nok
så dristigt at udtale sig med beroligende sikkerhed om forhold, som ledende
psykiatere og indsigtsfulde skolefolk advarer mod at bagatellisere. Deres
iagttagelser går ud på, at regelmæssigt hashforbrug indebærer en særlig
risiko for disse helt unge.

Det er under disse omstændigheder umuligt at betragte forhandlingen af
”stoffer” som noget uskyldigt, og det er samtidig nødvendigt at koncentrere
betydelige anstrengelser om forebyggelsen, i første række oplysningen af børn og unge på så tidligt et tidspunkt, at de er fortrolige med problemet, inden de får fristelsen falbudt.

Forureningen er et andet af de store problemer, og dens bekæmpelse er vel en af de vigtigste af de mange nye opgaver, det moderne samfund stiller os overfor.
Der viste sig i 1970 en stigende forståelse for denne opgave. Forståelsen har
samtidig udløst utålmodige ønsker om, at der gribes ind her og nu. Derfor skal det også konstateres, at en stribe af foranstaltninger er blevet iværksat.
Netop i dag træder nye regler i kraft om udstødningsgas fra biler. Der er fastsat støjbestemmelser for nye køretøjer, og der er i det forløbne år indført kontrol med nedgravede olietanke. De nye vandlove er ligeledes trådt i kraft.

Nok så vigtigt er det dog, at arbejdsresultaterne nu hastigt begynder at indløbe fra det omfattende kortlægningsarbejde, som Forureningsrådet gennemfører med bistand fra henved et hundrede forskere, teknikere og andre sagkyndige.

For nogle uger siden afslørede en vand- og jordforureningsrapport, at situationen er temmelig ringe rundt om i talrige kommuner. Sagen har imidlertid også den positive side, at vi for første gang nu har fået gjort status over tingenes tilstand.

Det er ikke noget dårligt udgangspunkt at vide, hvor vi faktisk står, idet
grunden dermed er lagt til en effektiv indsats.
En løsning af opgaverne forudsætter imidlertid, at vi er opmærksomme på et problem, som ofte ganske overses. Der er intet vundet ved at klare et forureningsspørgsmål under den form, at forureningen flyttes et andet sted
hen. Hvis vi f.eks. brænder spildprodukterne fra vandrensningen, flytter vi
forureningen op i luften. Hvis vi i stedet spreder disse produkter ud over markerne i tiltro til deres næringsværdier, kan vi – som vist i et naboland –
opleve at se afgrøderne gå ud. Dette viser nødvendigheden af at gennemarbejde problemerne, før man skrider til værks.

Med i billedet hører selvsagt også de med opgaverne forbundne omkostninger og disses fordeling på samfundet. Hertil kommer, at vi ikke har det fornødne antal videnskabsmænd og teknikere til at klare bekæmpelsens specialopgaver. Særlige uddannelser er eller vil nu gradvis blive sat i system. Det rummer samtidig den lyse side, at teknikerne som modstykke til uddannelsesomkostningerne formentlig vil kunne anvise samfundet millionbesparelser.

Det er samtidig vigtigt, at vi husker, at forureningsbekæmpelsen er en
international opgave. Luftforureningen over Ruhrdistriktet i Vesttyskland kan være meget voldsom, og vinden bærer forureningspartikler herfra så langt som op i det nordlige Lapland. Heller ikke vandforureningen kender grænser. Østersøens snavs rammer lige så vel Danmark, som Rusland og alle de andre. Østersølande. Forureningen kender hverken landegrænser eller forskel på, om vi hører til den ene eller den anden militæralliance.

Vi kan kun værne os mod den tiltagende forurening i samarbejde med andre lande, først og fremmest med de nordiske lande og vore øvrige nabolande. Forureningen er imidlertid i dag et så kæmpemæssigt problem, at det tvinger hele verden til samarbejde. Her kommer FN igen ind som det forum, hvor international bekæmpelse kan planlægges og iværksættes. Det er en positiv opgave, som – hvis den løses – ikke alene kan bedre dagligdagen for alle jordens mennesker, men måske også skabe det internationale samarbejde, som gør det mere realistisk at tro på, at verden ikke endnu engang vil gøre forsøg på at udslette sig selv gennem en ny verdenskrig.
Det nye år byder os således opgaver nok – både udadtil og indadtil.

Vore egne økonomiske problemer kan vi klare, hvis vi selv vil. I de store
internationale spørgsmål kan vi vise viljen til at yde bidrag og viljen til at
presse på dér, hvor en indsats er nødvendig.

Godt nytår!"
1972,,,
1973,Socialdemokratiet,Anker Jørgensen,"I november var jeg på en kort ferie på en af de vestindiske øer. Flyveturen gav mig en sælsom oplevelse. Jeg læste om slavernes skibe på vej til slavernes øer. Pludselig følte jeg mig på vej over Atlanterhavet i et slaveskib i syttenhundredtallet. Skibet sejlede forresten under dansk flag. De mange velklædte mennesker i flyet blev forvandlet til sorte mænd og kvinder i slaveskibets lastrum. Der var kun 70 cm, mellem hvert dæk, så det var bedst at ligge ned. Mine tanker var optaget af, om min kone og børn var med ombord, om de stadig var i Afrika, eller de måske var på et andet skib, der gik til et andet marked. Hvor skulle vi hen? – Mon vi nåede frem? – Skulle jeg gense familie og venner? – Allerede mere end 100 af de oprindelig 500 var døde. Jeg var tørstig. Drikkevand var sparsomt og råddent.

Så kom stewardessen med frokost. Hvad ønskede jeg at drikke. Jeg bestilte to øl. Mens jeg drak, sagde jeg til mig selv, at alt det med slaver og slaveskibe er fortid. Det var noget, der foregik i syttenhundredtallet. Men nu? – Nej, det er vi da i hvert fald fri for.

Og dog! Vi ved, at der mange steder på jordkloden findes undertrykkelse og vold, at der er bitre kampe imellem undertrykte og undertrykkere. Stater med egentlige frihedstraditioner udgør et lille mindretal i det internationale samfund. Selv de frie samfund fungerer ikke altid tilfredsstillende. Kampen for frihed, retfærdighed og menneskeværdige kår er evig. Mennesket har aldrig fået noget foræret. Den tekniske og økonomiske udvikling har kun givet kampen nye dimensioner – ikke ændret dens grundvilkår.

For os danske som vesteuropæere vil 1972 især blive husket for to skelsættende begivenheder:

Danmarks medlemskab af EF, der træder i kraft i dag. Gennemførelsen af Den tyske Forbundsregerings forsoningspolitik mod øst.

Mon ikke de fleste danske ser noget løfterigt i, at vi går ind i EF netop i en tid, hvor forbundskansler Willy Brandt står som leder af et af de betydeligste medlemslande. Det synes et godt varsel både for det fremtidige Europa samarbejdes øst- og dets vestpolitik og for Europafællesskabets egen indre politik. Vi har meget til fælles med den ånd, der i dag præger den tyske Forbundsrepublik.

Men der har i 1972 været mange træk i udviklingen, som vækker uro og bekymring: Den stadige krise i Mellemøsten. Flykapringer mange steder i verden – vi vil ikke mindst huske tragedien i München. De enorme flygtninge problemer, som vi senest har set under krigen i Bangladesh. Irland, hvor borgerkrigen stadig ulmer. Og Vietnam. Også her fortsætter de umenneskelige lidelser.

Jeg hørte en mand sige, at vi snart ikke kunne holde ud at høre mere om Vietnam. Men hvad med dem, der daglig mærker krigens følger. Mon de kan holde det ud? Vi har ikke lov at blive trætte.

Jeg tror, vi bliver fattigere den dag, vi ikke mere oprøres over, at mennesker lider nød. En årvågen verdensopinion, der lever med i begivenhederne, og som kan skabe grundlag for en international moral- og retsopfattelse, er et af de vigtigste elementer i håbet om en bedre fremtid. Den dag, vi bliver kolde, slukkes håbet.

Det lykkedes ikke at få fred i Vietnam i 1972, og to ugers voldsomme bombardementer af Hanoi og Haiphong har lagt større dele af disse byer øde. Men vi ved i dag, at fredsforhandlingerne kommer i gang igen.

Er det naivt at tro, at fred i Vietnam nu snart vil være en kendsgerning? Kan man forhandle så langt og være så tæt på freden – og så opgive den? Vi troede, at freden var nær, men blev skuffet og håber nu igen, at det lykkes at besejre de blinde kræfter, der er ved at sønderknuse Vietnam. Det må være demokratiernes opgave at tøjle disse blinde kræfter, at genindsætte mennesket i dets rettigheder. Den første prøvesten i denne opgave hedder: Fred i Vietnam.

Vi taler ofte om demokrati og samarbejde mellem nationerne. Hvem skal vi samarbejde med – hvordan og hvor langt? Det er ikke et nemt spørgsmål at få stukket ud. Lad mig give to eksempler:

Det er en belastning for det indre samarbejde i den vestlige verden – som er af vital betydning for os alle – at det også omfatter lande, som har sat de demokratiske frihedsrettigheder ud af funktion.

Vi skal søge at udbygge forbindelserne med landene i Østeuropa, hvilket bl.a. nu endelig medfører Danmarks diplomatiske anerkendelse af Øst-tyskland – DDR.

Samarbejde og sameksistens er nødvendigt for freden. Men det indebærer ikke, at vi godtager vold, overgreb og lidelser, som mennesket møder både i vest og øst.

I vort eget samfund må vi kende vor besøgelsestid. Demokratiet må fastholdes og udbygges. Det gælder det enkelte menneske, familien – hvilken familietype vi end foretrækker – og det gælder vort danske samfund som helhed. Det må være en hverdagsopgave for hver enkelt at arbejde for, at vort demokrati kan være en af de faste bastioner i en urolig verden.

Demokratiet er ikke fuldkomment, men – som det er sagt – alle andre styreformer er værre.

Demokratiet skal love i de resultater, vi opnår. Bedre undervisningsvæsen, større social tryghed, øget omsorg for syge og gamle. Højere realløn, større lighed i arbejdslivet mellem ejer og lønmodtager og mellem mand og kvinde.

Demokratiet kræver også en økonomi og et erhvervsliv, der fungerer godt og er det fundament, hvorpå vi skal bygge en forbedring af leveforholdene.

Jeg mener, vi har en god udgangsposition. 1972 har været et godt år. Beskæftigelsen er god. Produktionen er stigende, og vi har kunnet afsætte vore produkter. Der er rettet betydeligt op på betalingsbalancen. Men vi har stadig problemer, og nye vil melde sig. De må imødegås med den nødvendige økonomiske politik. Den økonomiske maskine regulerer ikke sig selv. Der skal med mellemrum justeres for at holde den rigtige rytme. Hertil kommer de problemer, som velstandsudviklingen i sig selv skaber, problemer som vil stille store krav til vor tilpasningsevne og livsholdning. Jeg tænker på miljøproblemerne og spørgsmålet om en bedre husholdning mod naturens ressourcer og respekt for de naturlige kredsløb, som betinger selve tilværelsen.

Der er ingen tvivl om, at de offentlige udgifter og investeringer også i de kommende år vil stige ganske som i andre velstående lande. Vi er dog i de senere år kommet ind i en periode, hvor stigningen har været for stærk. Vi har søgt at bremse op, og det vil være en af de første opgaver i det nye år at optage forhandlinger om yderligere begrænsninger i statsbudgettet. Det kan næppe undgå at gøre ondt visse steder.

Jeg sagde før, at demokratiet skal leve i resultaterne. Mængden af resultater har vært imponerende, men demokratiet skal også måles på kvaliteten af resultaterne.

Demokratiet fungerer blandt andet igennem livet i de store folkelige interesseorganisationer. Jeg har selv ofte oplevet det inden for arbejderbevægelsen, selv om der naturligvis også har været skuffelser.

For nylig deltog jeg i møder inden for landboorganisationerne på Lolland/Falster og i Nordjylland. Det var en oplevelse at se de fyldte huse og interessen omkring landbruget, altså omkring fagets problemer. Demokratiet lever ikke mindst der, hvor den enkelte står mod sine daglige problemer. Kan man så i tilgift få lejlighed til at kritisere eller debattere med de ansvarlige, kan aktiviteten nå uanede højder.

Men måden, demokratiet fungerer på, er under stadig fornyelse. De senere år har samfundsdebatten drejet sig om nøgleord som medindflydelse og medbestemmelse, og på det sidste er begrebet økonomisk demokrati, forstået som medejendomsret, kommet kraftigt frem. Jeg tror, at der er bred enighed om, at vi skal arbejde for en demokratisering i arbejdslivet, men vandene skilles ofte, når der skal tages stilling til den praktiske udformning. Under alle omstændigheder tror jeg, at demokratiseringsprocessen må fortsætte. Den er udtryk for en stræben imod en bedre måde at leve og arbejde sammen på. Den hører med til den forbedring af miljøet, af livets kvaliteter, som også var emne for drøftelserne på topmødet i FF i Paris i oktober 1972 om udformningen af Europas fremtid.

Jeg kan ikke slutte denne tale uden at nævne Kong Frederik IX’s død i 1972. Han var et bindeled til den sværeste periode i Danmarks nyere historie, og han havde i sit væsen nogle af de egenskaber, vi sætter mest pris på. Vi mindes særlig den hjertevarme, der strålede fra ham. Han var folkelig, ligetil og troede på sine medmennesker.

Hans død betød det historiske for os, at Danmark for første gang i knapt seks hundrede år igen fik en kvindelig regent – Margrethe II.

Vi lever i en tid præget af teknik og organisation, det kan jeg måske bedst symbolisere ved et jetfly og de store internationale organisationer. Vi. har alle sammen en historisk bagage af traditioner spændende fra slaveri og så til frihed. Vi må ikke bukke under for et slaveri, som teknik og organisation vil kunne bruges til. Vi skal bruge vor viden, vor erfaring til at forme og berige den menneskelige tilværelse.

Jeg ønsker alle et godt nytår!"
1974,Venstre,Paul Hartling,"Nytåret er fest og glæde, men nytår er også alvor og eftertænksomhed.

Vi tænker på året, der gik. Vi tænker på vort forbrug af den kapital, der hedder tiden.

Og vi tænker på det nye år. Spekulerer på, hvordan det bliver. Der er årsskifter, hvor man er optimistisk, hvor man har en forventning om et godt og et lykkeligt år. Og der er år, hvor man er mere betænkelig, hvor man har en frygt i sig for, at året kan blive nok så vanskeligt.

Jeg tror, de fleste af os i Danmark har grund til at være ganske godt tilfredse med 1973. Valget den 4. december var ganske vist ikke udtryk for nogen større begejstring for de herskende tilstande, men det var nok en utilfredshed, der i højere grad rettedes mod os på Christiansborg end mod tilværelsen i almindelighed.

Vi havde næsten ingen arbejdsløshed i 1973, og trods skattetryk og prisforhøjelser var levestandarden for de fleste højere end nogensinde før.

Den var også for høj. Selvom vort første år i EF gav os milliarder i kontant merindtægt, fortsatte vi alligevel med at stifte ny gæld i udlandet, endda i stigende tempo.

Inderst inde ved vi godt – hver enkelt af os – at et stort underskud på den danske betalingsbalance er noget, der kommer os ved, men naturligvis må det i dagligdagen være de nære ting, der optager os. Det er familien, vennerne, arbejdskammeraterne, det er vores hjem. Det er, hvordan vi har det.

Og vi har haft det godt.

Vi erkender det nok også mere åbent, end vi plejer at gøre, fordi vi i de sidste måneder har fået tydelige varsler om, at de gode tider ikke – som vi ellers havde vænnet os til det – nødvendigvis vil blive bedre endnu. I 60’erne og begyndelsen af 70’erne syntes det kun at kunne gå en vej: fremad.

Det var som en naturlov. Men nogen naturlov var det jo ikke. Det ved vi nu.

Derfor er vi bekymrede på denne den første dag i 1974. Begivenheder, som vi kun i beskeden grad har indflydelse på, vil være afgørende for udviklingen i Danmark i det nye år. Ingen af os er i tvivl om, at hvis der bliver drejet yderligere om for oliehanerne, vil følgerne blive meget al-vorlige, og selv om der skulle blive åbnet for hanerne, ved vi, at de gyldne dage med billig energi aldrig mere kommer tilbage.

Der er ingen grund til at skjule, at denne energikrise er kommet hurtigere og stærkere over os, end vi politikere havde ventet. Vi har ikke lyttet opmærksomt nok til de advarende røster, har ikke gjort os klart, hvor sårbart vort højt udviklede samfund er. Det gælder for Danmark, som det gælder for hele den vestlige verden og Japan med.

Vi står ikke parate med færdige løsninger, hverken her eller i andre lande. Vi har indført billøse søndage og hastighedsbegrænsninger, vi har lært at tætne vinduer og at tage en sweater på, men nogen egentlig løsning er det selvfølgelig ikke. På langt sigt kan vi ikke komme ud af energikrisen blot ved at spare. På langt sigt må vi lære at skaffe energi på nye måder.

Men på kort sigt betyder det noget at spare. Det er simpelthen nødvendigt.

Den olie, vi ikke brænder op i vore oliefyr, og den benzin, vi ikke kører op i vore biler, gør det muligt at holde arbejdspladser i gang, der ellers måtte lukke.

Vi kan komme til at opleve arbejdsløshed og varemangel i denne vinter. Vi kan komme til at opleve, at fabrikker må lukke, at varer ikke kan blive kørt ud, at landmanden ikke kan bruge sin traktor og fiskeren ikke sin båd.

Det afhænger i høj grad af os selv, om det skal gå så galt.

Uventet tvinges vi nu hver især ind i en situation, hvor vore menneskelige kvaliteter stilles på prøve. Vi kan være egoistiske og prøve på at læsse de fælles byrder over på naboen, eller vi kan bevise, at ord som samfundssind og fællesskab og samhørighed stadig har mening og indhold. Det er en udfordring til os, som enkeltindivider og som nation. Det er ikke en udfordring, vi har bedt om eller ønsket os, men måske det alligevel kan være en sund udfordring.

Vi har i de senere år vænnet os til bestandig at stille krav til andre, til samfundet. Der måtte være råd til det hele, selv om det helst ikke måtte koste i skat, og var der ikke råd lige her og nu, så måtte det være andres skyld. Så var det samfundet, der svigtede.

Nu er det pludselig den enkelte, der stilles krav til.

Regeringen vil gøre sin part.

Jeg skal på tirsdag den 8. januar i folketinget fortælle, punkt for punkt, hvilke forholdsregler regeringen i den konkrete situation vil foreslå gennemført. Jeg skal ikke i aften i detaljer fortælle om disse forslag, men jeg vil sige noget om den holdning, vi har til problemerne.

Arbejdsløshed kunne godt være et virksomt middel mod inflationen og det underskud på betalingsbalancen, jeg talte om for lidt siden. Det ville være en let løsning, og for de mange, der ikke blev ramt af arbejdsløsheden, ville det være en behagelig løsning. Men det er en løsning, denne regering ikke vil tillade. Vi vil ikke acceptere, at de eventuelle følger af oliekrisen eller af landets økonomiske vanskeligheder kommer til at ramme tilfældigt og dybt uretfærdigt. Vi vil se det som vor vigtigste opgave at sikre, at det ikke sker.

Men derfor skal vi jo alligevel have bremset inflationen og mindsket det stadigt voksende underskud på betalingsbalancen. Det bliver ikke let, og det kan ikke gøres, uden at det kommer til at gøre ondt. Jeg siger det ligeud, fordi jeg synes, De har krav på at vide, hvordan landet ligger, men også fordi det til syvende og sidst er Dem, der afgør, om disse bestræbelser skal lykkes.

Uanset hvad en regering måtte foreslå, og et folketing vedtage, er det meget lidt eller ingenting, der kan gennemføres mod en befolknings ønske og vilje.

Det er således åbenbart, at befolkningen ikke mere vil finde sig i stadigt voksende skatter og offentlige udgifter. Det vil regeringen tage hensyn til, og det er min tro, at folketinget vil gøre det samme.

Vi havde ikke kunnet gennemføre velfærdsstaten, hvis befolkningen ikke havde ønsket den, og vi vil ikke kunne fastholde velfærdsstaten, hvis et flertal i befolkningen ønsker den afskaffet. Dertil er vi ikke nået – men dertil kunne vi nå, hvis ikke de offentlige udgifter bringes i overensstemmelse med, hvad befolkningen synes er ret og rimeligt.

Men lad os ikke narre os selv: En lavere trækprocent og en formindskelse af de offentlige udgifter betyder også en sænkning af det offentlige serviceniveau. Vi får ikke noget for ingenting.

Midt i disse overvejelser må en ting stå fast: Begrænsningerne må ikke gå ud over de svagest stillede i samfundet. Alle må være med til at bære deres del, men det må ske i forhold til de enkelte gruppers evne.

Som sagt, jeg kan ikke her i aften gå i enkeltheder. Dog vil jeg nævne en foranstaltning, som regeringen vil foreslå folketinget på tirsdag, men som, hvis folketinget vedtager den, skal have gyldighed fra i morgen.

Et af de mest foruroligende træk i den økonomiske situation er, at priserne stiger med en forrygende hast. Det er ikke blot noget, som kan ses i kurver og pristal, det er noget, enhver husmor og forbruger har lige ind på livet.

Regeringen har forberedt en række forslag, der vil bremse prisernes og omkostningernes vilde fart. Forslagene danner en helhed, således at de nødvendige stramninger rammer ligeligt, på samme måde som de gode virkninger af en opbremsning vil være til gavn for alle.

Som baggrund for denne helhed vil regeringen foreslå folketinget, at der indføres et pris- og avancestop, gældende fra den første hverdag i 1974, altså fra i morgen den 2. januar. Det skal gælde i otte uger, til den 20. februar.

Udefra kommende prisstigninger, f.eks. på olie og råvarer, kan ingen dansk regering forhindre. Det, vi kan ved denne og andre foranstaltninger, er at slå bremserne i for indenlandske årsager til prisforhøjelser.

Gennemføres dette forslag, vil der også være sat en bremse på stigningen i visse indtægter i de nærmeste uger. Det gælder avancerne i erhvervslivet og honorarer og takster i de liberale erhverv, og indirekte gælder det også lønningerne, fordi lønforhøjelser ikke kan indregnes i priserne, så længe prisstoppet varer.

De otte uger skal give regering og folketing ro til at gennemføre den nødvendige økonomiske sanering.

De problemer, vi står over for i 1974, er af forskellig karakter, men ét har de tilfælles: Skal de løses, stiller de det krav til os, at vi vil kræve mindre. Vil vi det? Det er det spørgsmål, vi først og fremmest må svare på i 1974.

Jeg tror, jeg kender svaret på det spørgsmål. Jeg tror, svaret er ja. Jeg tror, at vi alle sammen i meget højere grad, end vi i det daglige giver udtryk for, føler, at vi hører sammen og har fælles ansvar. I mangelsamfundet var det en naturlig ting. Da var det nødvendigt. Og sådan var det under besættelsen. Det ved de af os, der kan huske den tid.

Noget af det er gået tabt i velstandens år. Vi har haft så travlt med at få det bedre og med at indrette os under nye vilkår, at der ligesom ikke blev tid til andet.

Mange af de unge har fornemmet det og prøvet at gøre os opmærksom på det. De har talt om forureningen, om spildsamfundet, om materialisme og overforbrug, om tidens stress, om livskvaliteter, vi ikke havde øje for.

Og vi har ofte svaret dem, at det var let nok at tale om, når man fik alting foræret, når der var stereo på værelset, bøf på bordet, varme på rørene og varmt vand i hanerne.

Vi skal ikke tilbage til hverken mangelsamfund eller besættelsestid. Men vi skal vænne os til, at tingene kan bruges mere end én gang, at man skal lukke døren for varmen og slukke for lyset, og at andet end penge betinger en menneskelig tilværelse.

Vi skal til at genoplive den glæde, der kan ligge i ikke bare at ødsle og smide væk. Den glæde, de ikke helt unge har oplevet før, og som de unge har følt savnet af.

Og således kan der også være noget positivt ved den situation, Danmark befinder sig i ved dette årsskifte. Vi står over for vanskeligheder af en størrelsesorden, vi ikke kender, men hvis vi vil give afkald på særinteresser, hvis vi vil erkende, at dét, der samler, vejer tungere end dét, der skiller, hvis vi i fællesskab vil bære de nødvendige byrder, så kan 1974 blive et år, vi vil mindes med stolthed.

Der er tider, hvor vi har råd til at være uenige, hvor vi kan tale om arbejderinteresser eller landbrugsinteresser eller tjenestemandsinteresser eller de selvstændige erhvervsdrivendes interesser. De tider burde være forbi, og i 1974 får vi ikke råd til at pleje særinteresser. I 1974 må vi alle være medarbejdere i det danske samfund, hverken mere eller mindre.

– Lad mig slutte helt personligt. Der er en kirkebøn, der begynder sådan: “Tak for solen, for månen, for godt vejr, for dårligt vejr, for al slags vejr. Tak for jorden, du skabte til os, og for landet, vi bor i.”

Den taknemlighed for den givne tilværelse, som klinger i disse ord, kan vi, der bor i Danmark, have grund til at minde hinanden om, også når store problemer banker på.

Med disse ord som baggrund ønsker jeg Dem alle et godt og velsignet nyt år!"
1975,,,
1976,Socialdemokratiet,Anker Jørgensen,"Jeg ved, der er mange, der møder det nye år med uro og bekymring.

Det er en hård tid for dem, der rammes direkte af arbejdsløshed – og en hård tid for dem, der går med frygten for, at næste gang bliver det dem.

Jeg ved af egen erfaring, at det er en belastning for den enkelte, som rækker langt ud over de økonomiske problemer.

Arbejdsløshed kan betyde et knæk for livet for den unge, der troede, at fuld beskæftigelse var en selvfølge.

Den kan også betyde et knæk for den, der har været 10, 20 eller flere år på samme arbejdsplads og som måske i en alder af 50 år må stille spørgsmålet, om han eller hun skal begynde forfra.

Derfor er det kun rimeligt, at vi har lettet arbejdsløshedens økonomiske byrder ved at forbedre arbejdsløshedsunderstøttelsen.

Til alle tider har der været folk, der dulmede samfundets samvittighed ved at afvise arbejdsløshedsproblemet med udtalelser om, at de arbejdsløse nok ikke vil arbejde, og at de får for meget i understøttelse.

Vi bør i dag ikke glemme, at så sent som i 1973 var praktisk taget alle mænd og kvinder i arbejde, og dengang havde man mulighed for en rimelig understøttelse.

Vi må derfor ikke kaste et mistænkelighedens skær over hjælpen til de arbejdsløse.

Hovedopgaven er at skaffe arbejde.

Det må erkendes, at den er svær.

Derfor kunne jeg dårligt tænke mig noget bedre nytårsønske, end at 1976 måtte bringe os en hurtig vending i udviklingen og føre os tilbage til fuld beskæftigelse.

Desværre er der ikke udsigt til, at det vil gå hurtigt.

Vi kan ikke alene og hurtigt genskabe den fulde beskæftigelse, så længe de internationale konjunkturer er så dårlige.

Men vi kan og skal selv smøge ærmerne op, og gøre alt, hvad der er muligt for at mildne situationen.

De foranstaltninger, der blev gennemført sidste forår og ved den ekstraordinære folketingssamling i september, er udtryk for politisk vilje til at vende udviklingen i positiv retning.

Vi har med det, der gennemførtes i september, spændt den økonomiske bue hårdt.

Vi har gjort det for at modvirke arbejdsløsheden.

Det var også nødvendigt.

Men det er klart, at der er grænser for, hvor hårdt vi kan spænde buen, hvis den ikke skal sprænges.

Men – gennem de politiske indgreb har vi fået sat gang i reparationer, vedligeholdelser og de nyttige isoleringsarbejder.

Boligbyggeriet er på vej opad igen, og det er også til gavn for industrien.

Vi har bremset den negative udvikling i industrien.

Det var i øvrigt et af de lyse træk i 1975, at det lykkedes at samle så bred tilslutning i folketinget omkring denne indsats.

Vi mødte den økonomiske krise med et stærkt opdelt – for ikke at sige splittet – folketing.

Der var en ikke helt ringe frygt for, at politiske kriser og valg skulle afløses af nye politiske kriser og valg.

I stedet lykkedes det at samle et bredt flertal i folketinget om vidtrækkende politiske løsninger.

Det er jo lykkedes at dæmpe inflationen.

Nu skal vi i den kommende tid fastholde denne rolige udvikling.

Det vil kræve medvirken og forståelse fra alle kredse i samfundet.

Jeg håber, at forliget mellem de fem partier i september kan blive udgangspunktet for en større politisk stabilitet.

Det er der i høj grad brug for.

Både befolkningen, folketinget og erhvervslivet har brug for politisk ro i det kommende år.

Der er mange ting, der i det daglige kan irritere og skabe mismod – ofte med rette.

Men lige meget, hvordan man vender og drejer tingene, så kan det ikke bortforklares, at Danmark, til trods for den øjeblikkelige krise, er et af verdens mest velstående samfund.

Man kan spørge, hvem har lavet det samfund?

Svaret er naturligvis: Det har vi alle bidraget til.

Den foregående. Den nuværende generation. Det er ikke enkeltpersoners bedrifter.

Vi har haft strid. Der har været og der er modstående interesser, men trods alt, vi har kunnet finde frem til en fællesnævner, der kunne løse problemerne.

Vort folkestyre, som måske nu er inde i en krise, har her bestået sin prøve.

Men trods flere boliger, køleskabe, Tv’er og bedre sociale ordninger, end i mange andre lande, så kan det let blive koldt og umenneskeligt, hvis vi ikke forstår at bruge velstanden på den rigtige måde.

Vi må ikke lade den tekniske udvikling ødelægge den natur, som giver os rige muligheder for fritid og for at hente sundhed.

Vi må sørge for, at arbejdspladserne bliver indrettet sådan, at de frembyder et sundt miljø for de ansatte uden unødig risiko for sygdomme og ulykker.

Det er derfor vigtigt, at vi som led i September-forliget har fremmet investeringerne i forbedring af det ydre miljø.

Det er derfor også vigtigt, at det netop før jul lykkedes at opnå et flertal i folketinget for den nye arbejdsmiljølov.

Vi skal fortsat have vækst, men vi kommer til at lægge mere vægt på vækst i det jeg med et fint ord vil kalde livskvalitet.

Det er jo kvalitet, når samfundet på en god måde tager sig af os, når vi bliver syge.

At vi i fællesskab sørger for, at de gamle og invaliderne kan få en god tilværelse.

At vi i fællesskab sørger for, at vore børn kan få en god pasning, ja det siger jeg trods alt en god skolegang og en god uddannelse.

At fællesskab også medvirker til at skabe rammer for kulturaktiviteter.

Vi må vurdere den indsats, der her gøres fra samfundet, på den rigtige måde.

Det gælder også de mennesker, der har deres daglige gerning i dette arbejde.

Man skal normalt ikke generalisere, men jeg er fuld af beundring for den indsats, der gøres på vore hospitaler, på vore plejehjem og mange andre steder.

Her møder vi offentligt ansatte, som ofte er opofrende og hjælpsomme i en grad, som aftvinger stor respekt.

Den gerning bør vi ikke nedvurdere.

Javel, men befinder vi os ikke i en situation, som gør det nødvendigt, at vi skærer ned på statens og kommunernes udgifter i de kommende år?

Jo, det må vi erkende.

Det bliver nødvendigt at styre udviklingen også i den offentlige sektor.

Det kan ikke undgås, at det vil kunne mærkes som noget ubehageligt visse steder.

Men i denne nødvendige proces må vi lægge afgørende vægt på, at vi gør det på en sådan måde, at vi ikke kommer til at skade de store værdier, som i høj grad er udtryk for menneskelig solidaritet.

Opgiver vi den, vil livet i vort samfund blive fattigere og koldere.

1975 var De Forenede Nationers kvindeår. Ja, allerede den første i det nye år skal De igen høre om kvindeåret.

Det har tvunget os alle til at drøfte og tage stilling til et af de store ulighedsproblemer.

Det ligestillingsråd, som i år er oprettet, er et resultat af kvindeåret.

Det skal være det danske samfunds vågne øje med ulighederne mellem kvinder og mænd.

Men uligheden findes ikke blot i vort eget samfund.

I international målestok er der tale om endnu større og langt farligere uligheder.

På godt og ondt: Verden hænger sammen.

Uligheder i verden vil påvirke os.

Verdens fred er vor fred.

Og verdens ufred er blevet vor ufred.

De problemer kan kun løses gennem et forstærket internationalt samarbejde.

Der er dem, der viger tilbage fra konsekvenserne af at gå ind i et udvidet samarbejde med andre nationer af frygt for, at det vil betyde, at vi kommer til at afgive en del af vor egen handlefrihed.

Det er rigtigt, hver gang man vil opnå noget i samarbejde med andre, må man opgive noget af sin egen handlefrihed.

Men det er nødvendigt, at vi gør os klart, at skal verden gøres mere fredelig, og skal den nuværende økonomiske krise klares, så er der kun en vej: øget internationalt samarbejde i Europa, i hele verden, mellem rige og fattige lande.

En af de opgaver, der trænger sig allermest på, er skabelsen af en rig økonomisk verdensorden, som indebærer større lighed.

Under mit besøg i Venezuela fik jeg et stærkt indtryk af, hvor stor uligheden er, og så hører Venezuela endda ikke til de fattigste lande i verden.

Vi så det i Caracas, som er en millionby.

Nede i dalen masser af nybyggeri og en motorvej som en kæmpe åre gennem dette hektiske bysamfund snoede sig igennem dalen. 

Men op ad bjergsiderne blikskure, træskure – og det var boliger for det store flertal – noget, som vi ikke vil betegne som sådan. I disse hytter boede 2–3 millioner mennesker. Der var kun det rindende vand, som de kraftige regnskyl ned ad bjergsiderne medførte. 

Over bjerghytterne var der et spindelvæv af elektriske ledninger[.]

For myndighederne havde simpelthen opgivet at hindre beboerne i hytterne i at tappe strøm fra den offentlige gadebelysning nede i dalen. 

Da vi var i Mexico, så vi bysamfund med alle de svagheder, der føl ger med de hastigt voksende byer, og Mexico City må siges at være en stor by – ti millioner indbyggere. Men vi så også her både begyndende social udvikling og samtidig primitive og fattige landsbysamfund. 

Men trods alt, der er en positiv udvikling på vej i denne del af verdenen. 

Danmark, Norden, Europa må give en hjælpende hånd med. 

Under mine samtaler med Mexicos præsident gav han udtryk for, at den aftale, der er sluttet mellem EF og Mexico, i virkeligheden er et stykke praktisk arbejde i retning af den nye, økonomiske verdensorden med større lighed, som ikke mindst Mexicos præsident på den tredje Verdens vegne er så stærk fortaler for. 

Det er noget positivt, fordi større lighed i verdensmålestok er nødvendig, hvis vi skal undgå sammenstød. 

Vi må håbe på og arbejde for, at demokratiet får sin chance i de enkelte lande. 

Derfor kunne vi i sin tid ikke være kolde over for den eller de begivenhederne, der fandt sted i Grækenland. 

Derfor fulgte vi også med levende interesse udviklingen i Portugal. Portugal er måske nu på vej mod demokratiet. 

I Spanien er demokratiske kræfter ved at komme op til overfladen, men de har mange års Franco–styre siddende dybt i systemet. 

Vore udtalelser, vore handlinger må til stadighed være rettet mod at støtte og opmuntre de demokratiske kræfter dér, hvor de er truede. 

Spændingerne i verden avler vold og terror. De uforsonlige, de fanatiske, søger at hindre, at de forhandlingsvillige kan nå et resultat, at le fir en chance. 

Men de skal have en chance, hvis verden skal blive tryggere at leve i.

Vi er nået et skridt i vor del af verden. Den Europæiske Sikker hedskonference i Helsingfors gav resultater, som peger frem mod fred og afspænding, mod friere bevægelighed over grænserne, mod mere frihed og menneskelighed. 

Det vil give større muligheder for de gode viljer. Og der er i dag som nogensinde brug for dem. I opbygningen af vores eget samfund. I udformningen af det internationale samfund, og som enkeltmenneske og som land må vi finde vor plads mellem de gode viljer. 

Godt nytår! "
1977,Socialdemokratiet,Anker Jørgensen,"“Det er en kold tid, som vi lever i. Alle går rundt og fryser …”

Sådan synger en af vore kendte unge sanggrupper. Mon ikke de rammer noget centralt i menneskets opfattelse af tilværelsen i dag? Jeg tror det. 

Under en økonomisk krise får man daglige meddelelser, der siger, at velstanden ikke kan fortsætte. Vi får forudsigelser, som den ene dag giver håb, men den næste dag skuffelse – ja, da forvirres menneskene, og vi kan blive et let bytte for folk med lette løsninger. Vi har set det før i historien. 

Men sådan behøver det ikke at være. 

Historien har nemlig også eksempler på, at modgang kan mødes med sund optimisme, der ligesom erkender realiteterne, og som på det grundlag tager kampen op. Kampen for at overleve den kolde tid – krisen – men også for så stærkt som overhovedet muligt at modvirke krisen og bekæmpe den. 

Vi så det i den langstrakte kriseperiode i 1920’erne og 1930’erne. 

Ude i Europa var der fortvivlelse og opløsning. Nogle af Europas folk søgte at skyde genvej. De kasserede demokratiet. Med strakte arme eller knyttede næver så gav de deres begejstrede tilslutning til totalitære systemer og bevægelser, bevægelser som ville gøre op med, som de kaldte det, systemet. Vi véd alle sammen, hvordan det endte. 

I Norden og i Danmark valgte vi i 30’erne en anden vej. 

Også i USA – hvor præsident Franklin Roosevelts med sin konstruktive og demokratiske måde at gribe den økonomiske krise an på virkelig slog igennem. 

I alle årene efter Den Anden Verdenskrig, ja, så har der også været flere tilløb til økonomiske kriser. Men det er ligesom om, at verden har lært noget, lært noget af 30’erne. Samarbejdet mellem nationerne er – trods alt bedre end man ofte forestiller sig. Derfor slog kriserne ikke igennem, de blev ligesom taget i opløbet. 

Men nu, ja, nu er der en ny krise, som har ramt det meste af verden. Den synes at være dybere, den synes at vare længere, og den synes også i sin struktur at være mere indviklet. 

Sokrates sagde engang: “Sandheden er altid enkel”. Men sandheden kan derfor godt have noget dobbelt i sig. Og sådan er det med vores økonomiske situation. 

Vi har tit hørt noget om livremmen. Den livrem, der som oftest skulle spændes ind, fordi forbruget var for stort. 

Og omvendt: Hvis samfundet i stedet løsnede et par huller i liv remmen, ja, så steg forbruget. 

Vi ved også, at gjorde vi det ene, så steg arbejdsløsheden. Gjorde vi det andet, så steg underskuddet på betalingsbalancen. 

Det er det, der er problemet nu i Danmark og i øvrigt også med få undtagelser i en lang række lande – Vi har både har arbejdsløshed, og vi har underskud på betalingsbalancen. Det er det dobbelte problem i vores situation i dag. 

Det er i den nuværende situation nødvendigt, at flere penge går ud, end penge går ind i statskassen. Hvis vi ikke gjorde det, ville arbejdsløsheden stige mere. På denne måde finansierer man med andre ord, at flere holdes i arbejde. Men det er klart, der er afgjort en grænse for, hvor stort dette underskud i vores statshusholdning må være. 

Dertil er der fare for nye prisstigningsbølger. Heldigvis kan vi notere, at prisstigningerne i Danmark er mindre end i mange lande. 

Men inflationen lurer omkring hjørnet. Og Danmark kan ikke have en inflation, der er større end de samhandelslande, vi har. 

Vi kan forsigtigt glæde os over, at eksporten stiger. Dette til trods for vores alvorlige omkostningsproblemer. Det skyldes, at produktiviteten, som det hedder, hos arbejdere, funktionærer og virksomhedsledere er ganske stor. Men – og der er et alvorligt men – vores import er desværre endnu større. Det er derfor, at det er nødvendigt med en vis opbremsning – en dæmpning af forbruget, især af en udvidelse af forbruget. Hvis ikke vi gør dette, så slår vi bunden ud af vores valutakasse – og så bliver vores arbejdsløshed først et helt katastrofalt problem. En sådan udvikling vil vi ikke i Danmark. Det kan være hårdt – det kan være svært at acceptere, at indkomsterne kun må stige meget lidt. 

Men vejen, vi skal gå, er smallere, end den har været før. 

Vi vil jo ikke ud i en situation som den, vi har set visse lande i. Vi vil undgå at gøre krisen værre for os selv. 

I de sidste par måneder er der sket en vis bedring i vores valutasituation. Efter August-forliget, der så småt er begyndt at virke. Og efter at “Slange-landene” justerede deres kurser, har vi fået godt 3 milliarder kroner, der er ligesom strømmet tilbage til Danmark. Og kronen, ja, den ligger i øjeblikket i toppen af slangen. 

Men lad det være sagt: der er lang vej til balance. Nye olieprisstigninger fortæller os, at krisen er her stadig. 

Derfor kan vi ikke slække på den økonomiske politik. Vi må – stille og roligt – føre den videre. 

Midt i en international krise skal vi her afværge og undgå mest muligt af krisens virkninger på os selv. 

Og hvad vi ikke kan undgå, med hensyn til at krisen rammer os, ja, der må vi sørge for at beskytte dem, der rammes, så godt som muligt. 

Derfor må velfærdssamfundet ikke slås i stykker. 

Derfor må vi også anerkende det nyttige arbejde, der udføres af de mange offentligt ansatte. Det gør i virkeligheden Danmark bedre at leve i. 

I øvrigt, den omstændighed, at vi i Danmark – og i andre højt udviklede lande – har en betydelig offentlig sektor, ja, det skaber i virkeligheden – midt i ustabiliteten og usikkerheden – en vis stabilitet. Det er én af årsagerne til, at vi ikke er helt ude i det store krisedyb. 

Og jeg må sige, at netop når blæsten er koldest, og når det trækker op til storm, ja, så fjerner man ikke digerne. De diger, som betyder, at vi beskytter vort land og dets befolkning. 

Vi står aktuelt over for vanskelige opgaver. 

Allerede her i januar skal vi finde løsning på en række problemer. Der skal begrænse stigningerne i boligudgifterne for ganske mange familier. 

For at få flere beskæftiget med nyttigt arbejde har regeringen i midten af december fremlagt en omfattende beskæftigelsesplan. Det drejer sig om offentlige arbejder, der kan sættes i gang på områder, hvor arbejdsløsheden er stor. Og for at spare valuta vil også isoleringsarbejde blive iværksat. 

Vi håber, at der kan opnås enighed om det væsentlige i denne plan. 

Jeg vil ikke lægge skjul på, at især overenskomstsituationen bekymrer mig. 

En ny politisk løsning vil – set fra alle parter – være en ulykkelig udgang. 

Jeg vil derfor håbe, at alle gode kræfter vil medvirke til at føre forhandlingerne igennem inden for den fastlagte ramme og med særlig hensyntagen til de laveste lønninger ude på arbejdsmarkedet. 

I løbet af foråret der vil regeringen på grundlag af undersøgelsesarbejde, som vi har sat i gang, fremlægge tankerne om et bedre og mere tidssvarende pensionssystem. Det skal være et system, som skaber større lighed i alderdommen. 

Også skatteområdet vil vi senere på året fremlægge en skitse til en reform på. Der er ingen tvivl om, at der nok skal være ganske mange forskellige interesser og mange delte meninger om, hvad der er den rigtige løsning.

Det er nu snart to år siden, vi havde folketingsvalg i Danmark. 1977 bør heller ikke være valgår. Der er nok at tage fat på. 

Men det forudsætter for det første god vilje i befolkningen og en erkendelse af vores økonomiske situation. For det andet: Det kræver, at Folketingets partier bøjer sig mod hinanden for at mildne krisens virkninger på landet. 

Jeg tror, at ganske mange mennesker forstår det væsentlige i hele den økonomiske sammenhæng. Men jeg tror også, at mange spørger, om verden er den samme efter en stor krise? – Jeg forstår det spørgsmål. 

I den historiske udvikling, ja, der er der mange gentagelser – men alligevel udvikler tingene sig aldrig helt ens. 

Med en gammel slager kunne man sige: “Det bli’r aldrig det samme som før”. 

Hvis vi ikke af den krise, som vi netop er i, erkender, at det er nødvendigt med nytænkning om det fremtidige Danmark, ja, så er det et udtryk for, at vi er stivnet. “Forgå må hvert et væsens kerne, der vil forblive, hvad det var,” sagde en gammel digter engang. 

Jeg tror ikke, at “systemet” skal kasseres – men noget må vige for nyt, andet må gøres bedre. 

Vi skal ikke falde på halen i begejstring for alt nyt, men vi skal bestemt heller ikke kvæle al nytænkning, fordi det kommer til os i en form, der måske støder an på vore vaner. 

Nogle få tusinde unge dyrker – næsten fanatisk – deres idéer i nogle enklaver på Danmarkskortet. 

De har så afvigende normer for alt, at de nærmest får hele det øvrige samfund på nakken. 

Man søger ikke, ja, man søger end ikke at forstå hinanden. 

Men – nye idéer om leveform, moral og om tidssvarende ejendomsforhold i erhvervslivet, om økonomisk styring og samarbejde – alt det må vi debattere. 

Dét, vi har brug for, er nemlig en videreudvikling af det samfund, vi lever i. Den lange udvikling, som vore forfædre og vi har gennemlevet og medvirket i, må fortsætte. 

Fra slaveri, utryghed, elendige sociale vilkår, og hvor almindelige mennesker absolut ingen indflydelse havde, og så frem til i dag – ja, alt det er i vort land gennemført inden for rammerne af vort demokrati – og dette demokrati har selv forandret sig. 

Det enkelte menneske, de folkelige bevægelser, eksperter og ikke eksperter, kunstnere – ja, alle – må bidrage til den debat, der ligesom kan hæve os op over småligheden og lede os ind på en vej, der fører Danmark hel igennem krisen og frem til ny, jeg vil kalde det, åndelig, social og menneskelig fremgang. 

I en af de sange, som vi oftest synger i arbejderbevægelsen, hedder det: 

Verden derude er stigen og fald,
her vil vi kende vor kamp og vort kald. 

Ja, verden derude – der er kriser, men også store menneskemasser, som sulter; de ville være glade, hvis de bare havde en situation, som den vi har, og som vi kalder en krise. 

Vi kan kun i beskedent omfang påvirke den store verden og dens problemer. Men det lidet, vi kan, skal vi. Men vi gør det også ved, at vi i vores egen kamp kender vort eget kald. Og det er: At vi i fællesskab skal værne også skal gøre alt, hvad vi kan for at gøre det land, vi nu engang har med at gøre og lever i, til et bedre land for de, der lever, bor og arbejder her. 

Men det gøres ikke af én – det gøres ikke af ti – eller tusinder – men kun ved, at vi alle – i forståelse af hinandens problemer – er med i dette arbejde. 

Jeg ønsker alle et godt nytår! "
1978,Socialdemokratiet,Anker Jørgensen,"Der er mange, der i de seneste måneder har set fjernsynets filmserie: Jeg Claudius. Vi har set historiske eksempler på terror og vold, og vi kunne måske læne os tilbage i stolen og tænke: sådan er det ikke mere.

Desværre viser udviklingen, at vold og terror har en tendens til igen og igen at stikke hovedet frem.

Vi kan måske glæde os over, at der er færre diktaturstater i dag, end der var for en generation siden. Alligevel er der alt for mange steder en eller anden form for diktatur, og hvor de herskende undertrykker kritik og opposition.

Men også på anden måde møder vi volden, som led i en fanatisk, politisk kamp.

Vi ser bl.a. flykapringer, hvor måske 200 menneskers liv sættes på spil.

Mon der er nogen, der har glemt navnet: ”Mogadiscio”? Det står som symbolet på en situation, hvor vi igen havde terroren tæt inde på livet.

Den må vi ikke bøje os for.

Herhjemme har vi lykkeligt undgået alt dette. Men strømninger derudefra kan sommetider sætte sindene i bevægelse og vinde yderliggående fortalere for vold som et led i den politiske kamp.

Vi har været så heldige i Danmark at kunne udvikle vort samfund på en menneskelig måde. Vi kender ikke til de store revolutioner og de store brud i udviklingen.

Men demokratiet er stadig underkastet udviklingens lov. Demokrati er ikke noget, der er færdigt een gang for alle. Det er noget, der skal forsvares, men det er også noget, der skal videreudvikles. Al samfundshistorie er også historien om brydninger mellem forskellige samfundsgruppers interesser. Naturligvis er det også brydninger mellem ideer, men meget ofte vil ideerne dække over sociale og økonomiske interesser.

Jeg tror, det er meget vigtigt at erkende dette, ellers bliver al snak om demokrati alt for frit svævende.

Et samfund er ligesom et stykke natur. det er eller må være i konstant udvikling. Det er demokratiets opgave at være både rammen og værktøjet for denne udvikling.

Man kunne måske sige, at hvor demokratiet fungerer bedst, er det historiens gartner.

Lov og orden skal altså respekteres, men det kan blive ligeså farligt, hvis vi i misforstået fasthed selv fremkalder konfrontationen.

Det stejle, det ubønhørlige standpunkt fra samfundets side kan også vise sig at blive en risiko for samfundsroen og for vort demokratiske system.

Det ser vi mange eksempler på ude i verden.

Vi må og skal have tid og råd til at løse vore problemer på en besindig måde, så vi undgår at skabe nye kløfter eller at sætte befolkningsgrupper op imod hinanden.

Jeg tror, det er vigtigt, at ideerne brydes, men det er farligt, når fanatismen træder i stedet.

Med en digters ord vil jeg sige: fri mig for dem, der tror for meget, men også for dem, der tror for lidt.

Vi kommer ikke uden om at tale lidt om egoismen. Dens indhold er jo: ”vær dig selv nok.”

Selvopholdelsesdrift – er naturligvis udmærket viljen til at skabe noget godt også for sig selv er tilmed noget sundt, men det må ikke lukke af i forholdet til andre.

Tværtimod.

Ja, men er det danske folk da egoistisk? Jeg tror det ikke.

Men – engang, da jeg sad i restaurationen og ventede i lufthavnen i Karup – Jylland – kom en mand hen og satte sig over for mig. Han bestilte en kop kaffe, og så fyrede han løs på mig, i en tone, der var en blanding af vrede og høflighed.

Han sagde : ”Nu vil jeg ikke mere. Jeg arbejder hårdt. Jeg betaler en masse penge i skat. I flår mig. Jeg skal bare betale. Jeg får ikke noget for min indsats. Der er alt for mange dovne, der lukrerer på mig.”

Jeg må ærligt indrømme, at jeg var lidt overrumplet. Men jeg fik dog taget mig sammen til at spørge, om ikke det var ham, der netop var ankommet i den bil, og så pegede jeg ud på parkeringspladsen.

Jeg må ikke reklamere, men det var i Mercedes-prisklassen. Jeg spurgte, hvordan han boede, hvor stort hans hus var, hvad han tjente. Jeg blev mere nærgående og spurgte, hvad hans kone lavede, hvor mange børn han havde, om de var under uddannelse osv. Jeg prøvede på at få et konkret svar på, hvor store hans skattefradrag var, hvad han betalte i skat.

Inden vi skulle afsted med flyet, stod det mig klart, at han og hans familie i høj grad havde det tåleligt. Ja, mere end det. De havde det godt. Jeg tror også, han arbejder hårdt for det.

Jeg spurgte senere mig selv, hvorfor den mand brugte kræfter på at være så utilfreds. Hvorfor bruger han ikke sine kræfter på, hvad der virkelig er skævt og galt i vort samfund?

Jeg synes, det er i orden, hvis folk har swimming-pool. Men skal man så samtidig være utilfreds med, at en nervesvækket nabo får en rimelig invalidepension?

Over for den egoisme vil jeg gerne rejse det spørgsmål: Hvad er egentlig et samfunds rigdom?

Hvis vi skal måle et samfunds rigdom, så må vi have fat på, hvordan de fattigste, de socialt svageste har det i det samfund. Det er dér, vi skal måle samfundets rigdom.

Gør vi, hvad vi kan for at skaffe arbejdspladser til alle? Sørger vi for, at dem, vi ikke kan skaffe arbejdspladser til, bliver sikret på en sådan måde, at deres tilværelse ikke bliver slået i stykker? Har de gamle, de syge, invaliderne en tilværelse, så de ikke bare kan overleve. men også leve?

Men kan de sidde i en varm stue og høre radio og se fjernsyn, så de ikke er uden for livet i samfundet? Kan de få bøger fra biblioteket? Kan de deltage i kurser og møde andre mennesker og få et indhold i deres tilværelse?

Det er dér, vi skal måle samfundets rigdom.

Og så er Danmark et meget rigt land. Husker De Buster Larsen’s morsomme monolog, der var en satire på utilfredshed, og hvor han hele tiden kaldte på Magda?

Danmark er i hvert fald ikke, som Buster Larsen sagde det ved den lejlighed: ”Et lorteland”. Der er stadigvæk ting at rette, noget vi skal have gjort bedre, men målt med andre lande er vi et rigt land. Det skal vi glæde os over, og vi skal være på vagt over for de kræfter, der vil slå det i stykker.

Men den glæde må ikke blive til en national egoisme. Vi bliver også rigere, hvis verden som helhed bliver det.

Danmark har mange kontakter og mange former for samarbejde med verden omkring os. Igennem besøg i forskellige lande og ved forhandlinger landene i mellem må jeg gang på gang konstatere, at alle disse lande slås med de samme problemer, som vi møder i dagens Danmark. De er alle med forskellig styrke ramt af den økonomiske krise.

Herhjemme har vi forsøgt at afbøde de værste virkninger af denne krise. Det er lykkedes for os i de seneste år at dæmpe inflationen. Det er også lykkedes for os at starte en udvikling i retning af en forbedring af betalingsbalancen.

Men arbejdsløsheden er fortsat så høj, at det indebærer betydelige sociale, og især menneskelige problemer for mange tusinde familier. Ikke mindst for de unge, der skal ind på arbejdsmarkedet, er vanskeligheden stor.

Regeringen og Folketinget har i 1977 gennemført en lang række love – der i de 3 kommende år betyder en samfundsinvestering på 10 milliarder kroner imod arbejdsløsheden. Det må give resultater. Vi vil nøje følge udviklingen.

Den tekniske udvikling har været enorm. Selv i disse år med de mange ledige hænder, stiger produktionen.

Vi har øget vor fritid. Bilen, fjernsynet, sommer- eller fritidshuset, ferierejserne – taler deres tydelige sprog.

Og vi er måske yderligere på vej ind i et ”fritidssamfund”.

Men det er galt, at store grupper tvinges til en fritid – hvor de føler sig overflødige – som arbejdsløse.

Vi må forsøge at fordele arbejdet på en bedre måde. Vi må sætte folk i arbejde i stedet for at lade andre tage overarbejde.

Vi må forbedre mulighederne for deltidsarbejde. Vi må gøre det lettere at komme ud af arbejdsmarkedet for de ældre, som har et ønske og et behov for det.

Derfor er der også en opgave for samfundet og arbejdsmarkedsorganisationerne at tage fat på her. Det kan tilmed give tilværelsen mere kvalitet.

Og så: Vi må lade være med at kaste et generelt mistænkeligt skær over de mange tusinde arbejdsløse.

Der er ikke noget system, der er helt vandtæt. Det er vort skattesystem desværre heller ikke. Vi må bruge vore kræfter på andet end mistænkeliggørelse.

Arbejdsløsheden medfører under alle omstændigheder et psykisk pres.

Arbejdsløsheden må og skal være vor dårlige samvittighed. Uanset hvor meget, den hænger sammen med de internationale konjunkturer, er vi på alle måder forpligtet til at gøre alt, hvad der er økonomisk,  politisk og menneskeligt muligt for at fjerne den og mildne dens økonomiske virkninger.

Vi er glade for Danmark. men vi ved også, at vi må være fælles med andre – uden at tabe os selv – vor identitet.

Vi har i 1977 – og vi vil også i 1978 – søge at fremme en fælles indsats i ef i kampen imod arbejdsløsheden.

Det er en opgave, hvor det også internationalt er nødvendigt, at vi løfter den sag i flok – ikke mindst de store og økonomisk stærke lande -– i Europa, – samt USA – og Japan – må medvirke.

I det kommende halve år skal Danmark overtage formandskabet i EF. Det vil stille os over for mange forskelligartede problemer. Men dét, som skal være vort grundsyn i de kommende års arbejde inden for EF, det er, at vi skal være med til at udvikle hele Europa til et rigere samfund i den forstand, som jeg netop har talt om det. Det gælder også i forhold til den tredie verden.

Verdensproblemerne er fyldt med modsætninger. Tag nu f.eks. fiskeri. Der er risiko for, at vore verdenshave bliver tømt for fisk, hvis vi ikke passer på. Og når havet er tomt, så napper nationerne af hinanden. Problemet kan måske bedst illustreres ved at fortælle, hvordan der endog kan opstå modsætninger inden for det danske rigsfællesskab imellem Grønland, Færøerne og Danmark.

Men det er lykkedes at finde frem til fælles synspunkter i forhold til de andre lande, som vi fiskerimæssigt støder op til.

Fred i verden står over alt, og supermagterne er trods alt på talefod. Det er en vigtig forudsætning for verdensfreden. De bør også på fredelig vis medvirke til løsning af de problemer, der findes forskellige steder på jorden. Det gælder Mellemøsten, hvor præsident Sadat’s dristige indsats må påskønnes. Jeg håber, det vil resultere i en omfattende aftale om fred i dette tilsyneladende evige brændpunkt.

Her i Norden er vi geografisk placeret mellem øst og vest. De enkelte nordiske lande har forskellige forsvarsmæssige og økonomiske forbindelser, og vi respekterer gensidigt hinanden for det. Stormagterne må også anerkende, at dette er sket efter de nordiske landes eget ønske. norden har derved fuldt og helt tjent fredens sag.

Jeg kan ikke love, at 1978 vil blive et godt år. Alle internationale forudsigelser lover os kun nye vanskeligheder. Derfor kan man stille det spørgsmål: Skal vi frygte 1978 og fremtiden, eller kan vi tillade os at være fortrøstningsfulde?

Vi skal se sandheden i øjnene.

Den modgang, vi har, og den, vi kan vente, er til at bære. Alle de problemer, vi taler så alvorligt om med rynker i panden, er alvorlige nok. Men de rører jo ikke afgørende ved vores levestandard, vores sociale velfærd og hele livsstil. De afsavn, vi kommer ud for, er beskedne, men til gengæld er de nødvendige. Vi må fuldt ud acceptere dette og så møde hinanden i tillid.

1977 blev politisk et noget mere stabilt år end tiden forud. Efter valget den 15. februar har vi kunnet konstatere, at viljen til at bøje sig imod hinanden har været ganske stor. Vi har trods den hårde sejlads, vi er ude på, i fællesskab kunnet klare pynten.

Det giver håb om, at vi også i 1978 kan give vort demokrati den autoritet, det må have, for at vi kan afværge ulykker, for at vi kan beskytte de svage, for at vi i det hele taget kan komme godt i gennem verdenskrisen.

Godt nytår"
1979,,,
1980,Socialdemokratiet,Anker Jørgensen,"En dag, jeg gik på gaden, kom der en lille dreng hen til mig og sagde: “Go’da, Anker Jørgensen, er det ikke dig, der bestemmer her i landet.”

Joh, jeg trak lidt på det, men jeg var jo nødt til at fortælle ham sandheden, og jeg måtte passe på ikke at skuffe ham. Jeg måtte fortælle ham, at jeg jo nok bestemte, men jeg altid bestemte sammen med andre. Drengen syntes – tror jeg nok – det var en meget god forklaring.

Også i den offentlige debat er der i øjeblikket en diskussion om, hvem der bestemmer i dagens Danmark.

Er det regeringen, Folketinget, borgerne. er det ude i kommunerne – er det i partierne eller opståede bevægelser –er det organisationerne eller de multinationale selskaber eller udlandet?

Jeg kunne egentlig sige ja til det hele. I et samfund, som det danske er magten naturligvis ikke ensidigt placeret eet sted.

Vort samfund er meget decentraliseret, og det er måske en af de bedste garantier imod dikatatur.

Men jeg må naturligvis også slå fast, at nogen må bestemme mere end andre, når det gælder samfundets fælles anliggender, så må og skal regeringen og folketinget have det sidste og afgørende ord.

Sådan er det, og sådan skal det også være i fremtiden.

Men folkestyret forpligter naturligvis også. Vi har pligt til at være lydhøre over for synspunkter og interesser, som kommer frem blandt andet fra organisationer. De økonomiske problemer, der vælter ind over landet igen og igen, kan vi bedst imødegå, hvis der ude i samfundet, ude i befolkningen er forståelse for disse problemers enorme omfang og forståelse for at medvirke.

1979 var jo et år, hvor vi havde folketingsvalg – nemlig den 23. oktober.

Efter valget fik vi hurtigt dannet en ny regering, og den nye regering fremsatte omgående en række stoplove. Regeringen optog forhandlinger med organisationerne, og den 4. december kunne vi fremlægge en helhedsplan i 18 forslag, og allerede den 21. december – altså lige før jul – kunne vi konstatere, at næsten hele planen var vedtaget af folketinget med de nødvendige ændringer.

I december, mens folketingsdebatten stod på, talte man meget om valg, men folketinget var heldigvis ikke indstillet på det. Jeg mener, der er grund til at anerkende, at det virkelig var uligt på forholdsvis kort tid at enes og komme igennem med en meget omfattende lovgivning.

Vi undgik at føje yderligere vanskeligheder til dem, vi har i forvejen. det kunne ellers være endt temmelig ulykkeligt.

Det er også en kendsgerning, at meget væsentlige dele af det, der nu er gennemført, lige bestemt er det, som alle hidtil har sagt er absolut nødvendigt. Der vil naturligvis være enkelte ting i denne plan, som ikke alle kan lide. Det er uundgåeligt, når vi skal løse store økonomiske problemer og det er især uundgåeligt, når vi ved, at der er så mange modstående interesser over for hinanden.

Opgaven var jo ikke at uddele milde gaver – tværtimod.

1979 blev ikke – for Danmark som helhed – noget godt år. Den katastrofale udvikling – først og fremmest for olieprisernes vedkommende – kender vi alle.

Men for de fleste samfundsgrupper gik året nu temmelig godt. Vi har også fået god høst. Vejrguderne og bøndernes håndkraft har afgjort hjulpet med dertil.

Under valgkampen besøgte jeg også en lang række industrielle virksomheder, og jeg bemærkede også, at der ikke kom til udtryk den pessimisme, som ofte kommer til orde i offentlige eller officielle udtalelser. Trods krisen var man stolt over, at man kunde klare tingene og klarede sig godt.

Og alle – arbejdere og funktionærer – forstod fuldstændigt de vanskeligheder, som landet er i. De var indstillet på, at der skulle bæres byrder. De ville blot have, at ingen skulle kunne smyge sig udenom.

En sådan holdning, mener jeg, er meget afgørende for, at vi kan overvinde krisen.

Derfor er det også vigtigt, at vi går i gang med løsningen af vore mange energiproblemer. men også her møder vi hindringer.

For det første: – vi vil ikke have atomkraft, så længe der er så stor usikkerhed og frygt omkring dette.

For det andet: – vi er begyndt at spare – men slet ikke nok.

For det tredie: – vi er begyndt at virkeliggøre brugen af alternative energikilder, men der er lang vej igen, før at det kan hjælpe os afgørende.

For det fjerde: – vi har gas – og vi har olie ude i nordsøen, men vi må have det hurtigere frem, og helst i større mængder og til også rimelige priser.

På alle disse områder må regeringen, folketinget, men også befolkningen gøre en indsats i den kommende tid.

1979 gjorde, at vi kom lidt i den rigtige retning.

Det vil da også være nødvendigt at spare på den offentlige sektor. Alle er jo enige om, at det skal vi. Men det kniber gevaldigt, når vi kommer til de konkrete områder for besparelser.

For at undgå store skatteforhøjelser, er det nødvendigt, men også for i det hele taget at få råd til nye opgaver, som maser sig på, f.eks. i den kollektive trafik.

Det er en svær og det er en alvorlig opgave, vi bl.a. her står overfor.

Men lad mig alligevel fortælle en lille historie, jeg læste i en af aviserne forleden dag.

Det var lønningsdag på fabrikken. Lønningsposerne blev uddelt. Men en for en sprang arbejdere og funktionærer over i kantinen. De bestilte en luksusanretning – de bestilte en luksusøl. der var højt humør. Direktøren var lidt forvirret over, hvad der nu kunne være årsagen til det. Han fik fat i fællestillidsmanden og spurgte: hvad foregår der?

Tillidsmanden sagde: det er edb-systemet. Det har byttet tallene om. Den løn, der plejer at blive udbetalt, den har man nu tilbageholdt, og skatten og alle de andre fradrag – det er dem, man har udbetalt. derfor – sagde fællestillidsmanden.

Nå – det er naturligvis kun en historie. så galt står det nu alligevel ikke til. Men skatten er høj, og den høje skat er der mange af os der føler, er nødvendigt, fordi vi ønsker et samfund på et højt socialt, økonomisk kulturelt niveau. De fleste vil nok ikke undvære den service, som det offentlige yder til borgerne. Men der er en grænse.

Derfor må vi – ikke mindst når vi skal holde igen på lønudviklingen og indkomstudviklingen være nødt til at sikre og begrænse i den offentlige sektor i de kommende år.

I en sang, som jeg også mødte under valgkampen, hed det således:

Vi har gjort ting, vi selv fandt
temmelig svære.
Besparelser bliver aldrig
populære

Og det er jo sandt. Men derfor kan det godt være nødvendigt.

Men det var nu her.
Hvad ude i den store verden?

Ja, i Indokina er der stadigvæk krig. En dansk hjælpeaktion – 30 mænd og kvinder – er i disse timer på vej til Kampuchea-området. Flere hundrede tusinder mennesker lever i frygt, sult og på flugt. sammen med andre må Danmark naturligvis også hjælpe.

Og i Iran, der har man en regering og et styre baseret på religiøs fanatisme. 50 gidsler er stadig indespærret, og der er en alvorlig risiko for et frygteligt blodbad.

I Mellemøsten foregår der forhandlinger om fred – de er for langsomme, men der er stadig håb.

I Rhodesia derimod er der håb forude. En lang kamp og strid mellem det store sorte flertal og det hvide mindretal synes nu at være bragt til afslutning. Tusinder er døde, og hvis det ikke nu lykkes at fastholde en aftale om fred, kan det få helt uoverskuelige følger for udviklingen i det sydlige Afrika og måske også for udviklingen i verden.

Men den egentlige storpolitik. Hvordan går det med den?

Ja, supermagternes regeringer er blevet enige om, at den såkaldte SALT II aftale skal man have accepteret også i sit land. Det betyder begrænsning af atomvåben.

Men vi – ja, vi svinger vel mellem håb og tvivl. er vi på vej mod en afspænding, eller en ny fare for oprustning igennem en udbygning og modernisering af atomraketterne i øst og vest. For Danmark ligger det klart, at vi har en forpligtelse til at sætte krav om forhandling, krav om afspænding i højsædet. Det gælder om at undgå et nyt kapløb om raffinerede og frygtindgydende våbensystemer.

Det er ikke mærkeligt, hvis der på denne baggrund er mennesker, der føler angst for fremtiden.

Mon ikke også der er folk, der føler usikkerhed, måske endog angst, for mange af de hjemlige økonomiske problemer, som hænger sammen med den internationale krise. Jeg tror det – men trods alt – angsten må ikke lamme. Hvis vi frygter fremtiden, så er det først rigtig galt. Vi kan være nødt til, og må i givet fald hente styrke i fortiden.

Vi må huske, at det danske folk før har haft modgangstider. Også i den nyere historie, for det første i 30’ernes krise og store økonomiske nedtur.

Vi – eller dem, der var før os – klarede det.

Besættelsestiden – ja, den er måske ikke værd at sammenligne med de problemer, vi står overfor nu, men også det klarede vi dengang.

Vi må huske, at fremtiden ikke er afgjort på forhånd. Fremtiden er noget, vi har indflydelse på. Det er noget, vi skaber. Vi kan gøre meget alene – og det skal vi gøre. Men vi gør det bedre, hvis vi gør det sammen med andre.

Vi vil også – det er min faste overbevisning – klare den økonomiske krise, vi netop står i nu.

Jeg ønsker alle – trods vanskelighederne – et godt nytår."
1981,Socialdemokratiet,Anker Jørgensen,"Godaften. 

I denne tid er en stor del af den danske befolkning hver lørdag aften samlet omkring fjernsynet for at se Matador. Det er et usædvanligt interessant tv-spil, der fortæller alle – både den gamle og den unge generation om alt det, der dengang skete og rørte sig i den danske befolkning. 

30’ernes hverdag. Ja, det var jo den internationale krise med en massearbejdsløshed og en landbrugskrise af helt andre dimensionen, end vi kender det i dag. En hær af arbejdsløse for hvem ledigheden var en virkelig social tragedie. Det var samtidig nazismens magtovertagelser i store dele af Europa. Borgerkrigen i Spanien. Det fascistiske Italien angreb på Abessinien. Og bag dette de stadig mørkere krigsskyer.

I 30’erne og især under Besættelsen kunne vi med rette synge: “De har stormet og pisket i vor lund, Frø af ugræs er føget over hegnet.”

I Danmark var der i høj grad kamp, og der var strid. Yderliggende grupper hev og sled i det danske samfund. Folkestyret rystede i sin grundvold. Men der var også folkelige bevægelser, der stod vagt om demokratiet. Og der var også partier, der fandt sammen i et samarbejde for at mildne krisen for arbejderne, for industrien og for landbrug. Og 30’erne var også præget af en næsten trodsagtig stræben mod et bedre samfund. 

Der var stærke positive og skabende viljer til at gøre det bedre. Og når jeg her ved årsskiftet ser tilbage på året, der gik, og frem mod det vi i nat gik ind i, ja, så slår det mig, at vi netop nu kunne have brug for mere af denne trodsagtige optimisme og livsvilje. Ikke en blåøjet optimisme, men en optimisme, hvor vi ser kendsgerningerne i øjnene, den Internationale ustabilitet og vore egne indre problemer, og så møder dem med et “trods alt”.

Udviklingen ude omkring i verden har på mange måder været foruroligende. Jeg behøver blot at sige Iran, Irak – ja, Mellemøsten. Det er let at se, hvilke risiko der er i hele dette område, som jo er af så afgørende betydning for hele verdens olieforsyning og for vor økonomi. 

I USA har de liberale kræfter lidt et nederlag. De sovjetiske hære står stadig i Afghanistan. Begivenhederne i Polen har også hos mange skabt en vis frygt. Jeg håber, disse begivenheder ikke gør samarbejdet og afspændingen mere besværlig for ikke at sige umulig. Der er altså grund til bekymring. 

Men det værste, der kan ske for os, er, hvis vi lader frygten påvirke vores handlinger så stærkt, at vi forstærker krigsfaren i international politik. Jeg mener, det er uhyre vigtigt at udnytte enhver mulighed for at opretholde samtalen mellem Øst og Vest. Også at vi i det lange løb og i høj grad sørger for samtalen eller kontakten eller udviklingen af samarbejdet mellem Nord og Syd, mellem industrilandene og den fattige verden. 

Vore egne problemer er store. Men de kan klares eller i hvert fald mindskes betydeligt, hvis vi er parat til at gøre en indsats. Vi skal ikke forsøge at bortforklare, at vi er inde i en situation, hvor de fleste af os må acceptere, at vores situation er ringere, end vi har været vant til længe. Akkurat som det er tilfældet i en lang række andre lande. 

Vi bliver også nødt til at sige det til alle befolkningsgrupper. Vi ved, der er landmænd, der er kommet i meget alvorlige økonomiske vanskeligheder. Jeg er glad for, at vi kort før jul har kunnet opnå en forståelse med landbruget. Det er jo ad den vej gennem en fornuftig samtale mellem de forskellige grupper i samfundet, vi skal søge at klare problemerne. Vi bygger intet op ved, at alle samfundsgrupper eller hver enkelt kræver, at for ham skal alt være, som det var – eller helst lidt bedre. 

Utilfredsheden og pessimismen er nok det, vi lægger mest mærke til. Vi mærker alle krisen. Men sommetider er det som om dem, der har mindst grund til det, at det er dem, der jamrer sig mest. Jeg mener naturligvis, vi har ret til at være utilfredse. Men det er ingen pligt at være det på en sådan måde, at man ødelægger sin egen og andres tilværelse. 

Om økonomien i Danmark i 1980 kan jeg sige, at den på enkelte områder har udviklet sig noget bedre end ventet. Betalingsbalanceunderskuddet er stadig stort, men er dog blevet tre til fire milliarder kroner mindre, end både regeringens økonomer og diverse vismænd havde forudsagt. 

Vores inflation var ved årets slutning blandt de laveste i Europa. En af vore aviser skrev for nylig: “Inflationen er ved at gå hele i stå.” Ejendomspriserne fortsætter ikke mere sin himmelflugt. Det er godt. Det er godt, at der virkelig er blevet mere styr på prisudviklingen. Og diskontoen? Ja, den er i løbet af efteråret blevet sat ned i to omgange. Det er vigtigt, at vi kan holde den der, fordi det har betydning for renten. Vi kan også glæde os over, at vi sparer mere på vort energiforbrug, end næsten alle andre lande gør. 

Disse små lyspunkter er et resultat af en meget stram økonomisk politik. En politik, som det vil være nødvendigt at fastholde. Derfor vil jeg sige, at den krise – eller måske skulle jeg kalde den “den nye tingenes tilstand” – nok vil være af længere varighed. Den giver os en masse, skal vi sige “omstillingsproblemer”.

Men vi kan klare de vanskeligheder, vi er stillet over for vi kan gøre det, hvis vi giver hinanden en håndsrækning i stedet for at starte en alles krig mod alle. Hvis vi lever op til det, ja, så er der også muligheder for et godt liv i fremtiden. Jeg tillader mig at tro, at der er udbredt forståelse i befolkningen for dette.

Vi står over for mindst to store udfordringer i 1981. Det er arbejdsløsheden, og det er spørgsmålet om vore energiressourcer. Vi har set, hvordan arbejdsløsheden er steget stærkt over hele Europa i løbet af 1980. Det rejser alvorlige menneskelige problemer. Jo længere vi må leve med en høj ledighed, desto flere mennesker risikerer at få deres tilknytning til arbejdsmarkedet ødelagt. 

Vi ved alle, at problemet er særligt alvorligt for de unge. De unge, der slet ikke får mulighed for at komme ind på arbejdspladsen. Det er derfor, vi må forstærke vores indsats. Vi må nyttiggøre en stor del af de milliardbeløb, som vi nu anvender til arbejdsløshedsdagpenge. Den indsats og de erfaringer, man har gjort sig oppe i Hanstholm, kan måske ikke overføres til resten af landet. Men eksemplet viser i al fald, at der er muligheder, som vi hidtil ikke har forstået at udnytte. Vi må desværre frygte en alt for høj arbejdsløshed. Og endda i en årrække, hvis vi ikke tør tage meget utraditionelle initiativer op. 

Det andet særdeles aktuelle spørgsmål er Danmark olie- og gasressourcer. Regeringen beklager meget, at det ikke igennem forhandling lykkedes at nå til en ny aftale om en ændring af koncessionsbetingelserne for efterforskning og udnyttelse af Danmarks undergrund. En forhandlingsløsning havde været den bedste udgang. Med de samfundsinteresser, der står på spil, er så væsentlige, at regeringen ikke kan acceptere en utilfredsstillende eller halv løsning for at opnå en aftale med bevillingshaveren. 

Jeg lægger alligevel vægt på at understrege, at regeringen på ingen mide vil fratage Dansk Undergrunds Consortium retten til at udnytte de områder i Nordsøen, som de udnytter i øjeblikket. Regeringen vil fuldt ud respektere, at Dansk Undergrunds Consortium skal have mulighed for en rimelig forretning og fortjeneste af de betydelige investeringer, der er foretaget. 

Men en selvstændig dansk forsyningssikkerhed er blevet et afgørende krav. Ikke mindst på baggrund af den usikre verden, vi lever i. Derfor må udforskning og udnyttelse ske i et hurtigere tempo. Det er det, der er baggrunden for regeringens ønske om en hurtigere tilbagelevering af arealerne. 

Der er også siden 1962 sket en udvikling i indtjeningsmulighederne, som hverken staten eller bevillingshaverne den gang kunne forudse. Alene siden 1976 er råoliepriserne steget til mere end det tredobbelte. Dette indebærer en total forrykkelse af forholdet mellem investeringer omkostningerne og indtjeningsmulighederne. Derfor vil jeg sige: Det ville være af stor national værdi og vel også i den aktuelle situation give vort land en større styrke, hvis den lovgivning, der nu skal gennemføres, kan gennemføres med bred tilslutning. 

Det er klart, at en effektiv udnyttelse og udvinding af den energimængde, der findes i undergrunden, ad åre også vil have en gunstig indflydelse på hele vores samfundsøkonomi. Men det vil på den anden side være klogt af os – ja, simpelt hen nødvendigt – fortsat at indstille os på en meget tilbageholdende linje. Vi vil også i den nærmeste fremtid møde store problemer. 

Vort folkestyre har, set i et længere historisk perspektiv, udviklet sig støt og roligt i hele dette århundrede. Og det er sket trods mange kriser og to store krige. Der er stadig grund til, også under den nye tingene tilstand, at forandre, at nyskabe, ja, at reformere. 

Vi har jo for vane at tage, hvad vi kunne kalde, små skridt ad gangen, og det er nok også det bedste. Men vi må også lytte til det, der er sig i ungdommen og ude i de folkelige bevægelser. De gamle – eller vi gamle – må gøre mere for de nødvendige forandringer. De unge, ja, de må så til gengæld have lidt mere tålmodighed. Det er dér, vi må mødes. 

Vi må så i fællesskab gøre mere for de reformer, som er i pagt med tiden. Vi må gøre det for at udbygge demokratiet. Gøre det mere nærværende, mere troværdigt for den enkelte i hans eller hendes hverdag.

Digterpræsten Johannes Møllehave har også skrevet om de økonomiske, sociale og kulturelle problemer, men på sin egen måde. Han skriver:

“Der er folk der svælger i krisetal

og synes det går præcis som det skal

mens fanden griner i baggrunden” 

Han er også meget opmærksom på det, som vi andre kalder faren for afgrunden. Om det skriver han: 

“Vi skal nok komme ud over randen

Og tror man på kaos og verdens brand

Skal man nok komme ud over afgrundens rand

Hvis bare man skubber hinanden”

Jeg vil tilføje: vi skal bekæmpe alle de vanskeligheder, vi møder i vor tid. Men vi skal ikke skubbe hinanden! 

Godt nytår! "
1982,Socialdemokratiet,Anker Jørgensen,"Vi har inden for kort tid haft to valg. Et til kommunerne og et til Folketinget.

Der er sikkert nogen, der synes, det er for meget af det gode. Og det er også en kendsgerning, at vi har haft valg hvert andet år i de seneste då, og der er nogen, der mener, at dette er et udtryk for en vis opløsning af vores demokrati. 

Jeg vil gerne tilkendegive, at vi skal søge at undgå valg i utide. Men jeg vil også have lov at sige, at valg jo egentlig er udtryk for, at vi i Danmark har en lykkelig situation. Vi kan, når det er nødvendigt, frit penge befolkningen, hvorledes vort folkestyre skal være sammensat. 

Der er nu dannet en regering, og jeg tror, det er godt, den er dannet, inden vi går ind i det nye år. Jeg tror, det er et godt år for Folketinget, som starter sin samling den 12. januar. 

Der er ingen tvivl om, at vi kommer til at stå over for meget store opgaver. Men det ville enhver anden regering også gøre. Og vi ved også, at vort erhvervsliv, vort Folketing, ja, også befolkningen kommer til at møde mange af de problemer, som også regeringen møder.

Men hverken I eller vi og befolkningen må lade os lamme. Vi skal unde, og vi må finde frem til måder, vi kan samarbejde på. 

Der er i øjeblikket en bølge af arbejdsløshed over store dele af verden. Og selv om vi i Danmark har fået flere arbejdspladser, end da krisen begyndte, så er det alligevel en kendsgerning, at vi lige før jul kunne notere 300.000 arbejdsløse.

Der er dem, der mener, at der ikke er noget at gøre ved arbejdsløsheden. Jeg mener, at denne opfattelse ikke er rigtig, men på den anden side må vi erkende, at vi kan ikke med egen hånd afskaffe arbejdsløsheden. Vi kan begrænse den. Vi kan gøre alt, hvad der er muligt for at skaffe nye arbejdspladser, og vi kan også tilvejebringe en bedre fordeling af det arbejde, der nu engang er. 

Arbejdsløsheden i Danmark er steget mindre, end den er steget Europa i almindelighed. Og det skyldes, at vi bevidst har sat ind på at forøge danske varers konkurrenceevne. Det skyldes, at vi har hjulpet mange til en efterlønsordning. Det skyldes, at vi har gennemført en lang række erhvervs– og beskæftigelsesfremmende foranstaltningen, men det er alt sammen ikke nok. 

Noget af det vigtigste er at skabe tillid, ikke bare blandt arbejdsmarkedets organisationer, men også ude på det, vi kalder gulvet mellem arbejdere, funktionærer og ledelse. Vi må undgå en eksplosiv udvikling i pengeindkomsterne her i landet

Til gengæld må vi så love at sikre reallønnen først og fremmest for de almindelige indkomster, og vi må også fastholde det sociale sikkerhedsnet. 

Så er der bedre muligheder for at kunne bakke op bag en erhvervfremmepolitik, som kan betyde nye investeringer i arbejdspladser.

Vi skal hjælpe landbruget over den krise, som store dele af landbruget er ude i. Der er mange arbejdspladser, og de skulle gerne bevares. 

Vi skal have boligbyggeriet op på et mere rimeligt niveau, både for bygningsarbejdernes skyld, for håndværksmestrene, og fordi byggeriet også er ved at blive en betydelig eksportvare. 

Vi lever under en international høj rente. Det er derfor at vi så gerne vil have en reform, som kan fremme kapital til en mere rimelig rente end den, der generelt og i store dele af verden nu engang er gældende.

De mange unge arbejdsløse er så afgjort det største problem. Det er vinter nu, men inden sommerferien, så er det nødvendige at Folketinget især får gennemført en lang række foranstaltninger, som virkelig kan dæmme op og gøre noget ved den uhyggelig udvikling for de unge arbejdsløse.  

For cirka tre måneder siden var jeg gæst hos den kinesiske regering. 

Det var en stor oplevelse at komme til Kina. En helt anden natur, en anden kultur, en anden levestandard og en anden levemåde. Alt var anderledes. 

Jeg kunne naturligvis kun komme til at få kontakt med og tale med en meget, meget lille del af den én milliard indbyggere, der er i dette kampe rige. 

Men mit indtryk var, at de var glade. De får mad hver dag, de har godt med tøj på kroppen, men boligstandarden, ja, der er der ingen tvivl om, at Kina er et uland. 

Jeg bad flere gange den bilkortege, som man jo kører i, når man er på officielt besøg, om at stoppe på steder, hvor man var totalt uforberedt ind på vores besøg. 

Og hvad oplevede vi? Kineserne bød os indenfor i deres lille hus, deres hytte eller måske deres klippe– eller jordhule. Hvad bestod det af? Et lille rum, et ildsted og en seng, der i øvrigt var lagt på stene. Hvad var malerierne i disse stuer? Det var udklip fra kulørte blade, der var klistret op på væggen. Og et miniature–tv kunne man møde selv, eller ofte, i de mest primitive hytter. 

Det var fortid og nutid, der mødtes. Men det, der var det afgørende, det var, at kineserne var glade og stolte over de fremskridt, som de vitterligt har gjort 

Nå, men sådan er det vistnok også herhjemme. Og alligevel må jeg konstatere, at det er vældig svært at bære en reallønsnedgang, selv om niveau, fra hvilket vi får en reallønsnedgang, er meget højt. 

Jeg oplevede også noget andet i Kina nemlig at komme op på i Kinesiske Mur. Det fik mig til at tænke tilbage i historien på det tidspunkt, hvor det var muligt at dele verden op og sige: “Her er land. Det isolerer vi ved en meget høj og stærk mur, og så kan vi holde alt udefra ude”. Men den tid er jo forbi. Den er forbi for Kina, og den har længe været forbi for Danmark. Verden hænger i høj grad sammen.

Jeg møder ofte det synspunkt, hvorfor vi i det lille Danmark skal interessere os for, bruge penge og bruge tid på for eksempel at hjælpe den tredje verden. Hvorfor skal vi også interessere os for militærdiktaturer for eksempel i de sydamerikanske stater eller for eksempel Tyrkiet? Hvorfor skal vi interessere os for USA‘s støtte til antifolkelige kræfter nogle steder i verden? 

Og hvad med Afghanistan? Det er langt væk. Skal vi ikke kritisere Sovjets invasion der? I den forbindelse kommer jeg jo i tanke om, at den sovjetiske ambassadør i nytår 1979, imellem jul og nytår 1979 opsøgte mig på Marienborg og meddelte: “Sovjetiske tropper er gået ind i Afghanistan på invitation af den afghanske regering.” 

Men militærdiktatur, besættelser eller hvad man nu kalder det – besættelser med eller uden invitation, det har en tendens til altid at vare for længe. 

Det er derfor også rimeligt, at vi har en frygt, for eksempel for det, der sker i Polen. Polen er vores nabo. 

Der er tale om en folkelig rejsning mod et stift og udemokratik system. Og nu undertrykkes det ved militær undtagelsestilstand.

Jo, tingene hænger sammen, vi er en del, vi kan ikke isolere os. Her gælder ingen mur. 

De økonomiske vanskeligheder er ikke specielt danske problem og danske vanskeligheder. 

Verden er i uligevægt. Den er lammet i retning af at kunne skal flere arbejdspladser. Den bølge af arbejdsløshed, som også vi møder, giver sig for eksempel udslag i, at der er ti millioner arbejdelse i Europa.

Men trods de modsætninger, der er, så er det nødvendigt, at vi arbejder internationalt om at løse de økonomiske problemer.

Det er nødvendigt, at vi også fastholder den dialog, som alligevel skal gøre forsøg på at skabe afspænding i verden. 

Afspænding. Ja ikke mindst den faretruende udvikling på atomvåbnenes område fortæller os, at afspænding er mere vigtig end nogensinde. 

Vi må sige fra over for det vanvittige kapløb om at få de største lagre af disse uhyggelige våben. 

Derfor sætter jeg min lid til, at de forhandlinger, der nu er i gang mellem USA og Sovjet, må ende i, at fornuften sejrer.

Det som vi kalder den økonomiske krise eller tilbageslaget, det har vi måske også en vis sammenligning med i Bibelen. 

Man taler om de syv magre år og de syv fede år. Desværre må jeg sige, at der ikke er udsigt til, at vi efter syv magre år nu står over for syv fede. Men lidt mindre kunne jo også gøre det. 

Og hvad med de syv magre år vi har gennemlevet? Mon ikke det er en overdrivelse at kalde dem det? Syv lidt mindre gode år det er, hvad vi har haft. Tør vi håbe på, at de næste syv år bliver bare lidt bedre? 

Der er i hvert fald nogle lyspunkter. Vores eksport er i betydelig stigning. Vi har en bedre balance på vores samhandel med udlandet end ingensinde tidligere. Det er en vigtig forudsætning for at løse mange problemer.

Vi vil også få en række fordele af den olie og den naturgas, som efterhånden kommer op fra Danmarks undergrund. Det vil betyde meget for os på det valutariske område. I mængder er dette noget helt nyt i Danmark. 

Men vi skal ikke tage forskud på disse herligheder, for så store er disse herligheder jo heller ikke. 

Men jeg ønsker alle et godt nytår! 

"
1983,Det Konservative Folkeparti,Poul Schlüter,"Godaften. Vi har netop fejret julen og solhvervet, som Johs. V. Jensen siger:

Men nu er nedgang endt
Og håbet tændt –
Nu kommer lyset og den lange dag tilbage.

Sådan er årets gang. Nu går vi mod lyset og de lange dage.
Men gælder det mon også på anden måde? Kan vi håbe, at 1983 bliver et godt år? Regner vi ikke netop med, at 1983 bliver et svært år for os alle sammen?

Jo – det gør vi. Og det kan ikke være anderledes, fordi 1983 påvirkes så stærkt af det, der blev gjort – eller måske navnlig ikke blev gjort i de foregående år. Det år, vi begynder i dag, bliver økonomisk set vanskeligt. Men det skal ikke blive et spildt år. Det kan blive, og det skal blive, vendepunktets år.

Vi står os bedst ved at sige den sandhed til hinanden. Så ved vi, hvad det et er for en opgave, der venter os. Og så ved vi, hvad der ventes af os.

Derfor retter jeg – også i dag – så stærkt, som jeg kan, en appel til alle i befolkningen om at arbejde med, så det hele kan lykkes. Mange er eller bliver sandelig hårdt spændt for. Men der er også hundredtusinder af os, der er i stand til en tid at gøre alting på vores arbejdsplads eller i vores hjem ekstra godt og lidt bedre end før.

I svære tider er det ikke godt nok bare at ville varetage sine egne snævre interesser. Nu er det bydende nødvendigt først og fremmest at se sammenhængen med hele befolkningens og landets tarv. Så kan 1983 alligevel blive til et godt år – fordi vi brugte det klogt og energisk.

Vi har et fællesskab med resten af verden. Dem skal vi samarbejde med. Det vigtigste af det hele er, at vi bevarer freden og undgår krig. Det kræver også sin indsats og forudsætter, at vi ikke bare passivt ser til.

Vi er en del af den vestlige demokratiske kulturkreds, og det ønsker vi at blive ved med. Ikke fordi den er fuldkommen. Men her er nu vort livsgrundlag, og det vil vi bevare, beskytte og videreudvikle.

Derfor har vi baseret vort demokratiske liv på et snævert samarbejde især med de andre vestlige demokratier. Det samarbejde er da ikke uden fejl og gnidninger. Men både det økonomiske, det politiske og det sikkerhedsmiessige samarbejde mellem Vestens lande er uvurderligt og umisteligt for Danmark. Det har ikke sit alternativ. Og derfor skal vi værne om det og ikke slå det i stykker.

Ingen kræver, at vi skal give afkald på at udtrykke vore synspunkter, heller ikke når de rummer sund og saglig kritik af vore venner og partnere. Men vi skal samtidig være grundlæggende loyale over for dem, vi samarbejder med.

Lad os aldrig glemme, at dét, vi ønsker, og dét vi kæmper for, det er ikke fred, som de kender det i Polen. Vi ønsker både fred og frihed til selv at bestemme i vort eget land.
Men tør vi, kan vi, og er vi modne nok til at bruge vor bestemmelsesret til at genetablere Danmark som et land, hvor det hele fungerer, som det skal?

Selvfølgelig kan vi komme ud af krisen, men har vi viljen?

Alle ved, at gennem de senere år har vi skudt problemernes løsning fra os som forkælede børn, og vi har levet på at stifte gæld. 300 tusinde millioner kroner. Og det er nu en tung byrde. Hvis underskuddet i statens finanser – altså det vi bruger for meget – skulle dækkes ind gennem nye indtægter, så måtte vi forhøje statens skatteudskrivning med 50 procent. Kunne de tænke dem det? – Det er selvfølgelig umuligt. Alt ville så gå i stykker. Derfor må vi gå en anden vej, og det er vi nu begyndt på. Massive offentlige besparelser samtidig med et gigantisk forsøg på at skabe forøget produktion.

Ved udgangen af det gamle år har vi en uhyggelig høj arbejdsløshed. Det skal vi kæmpe for at forandre. Men selvom det gør mig ondt, så må jeg sige oprigtigt, at arbejdsløsheden ikke kan falde allerede i 1983. Vi må først skaffe forudsætningerne.

De gode tider vil ikke komme til os som en foræring ude fra med det første. Det er derfor, vi selv gennem klog og ansvarlig solidaritet skal gøre, hvad der skal gøres. Det er ikke nemt, det er måske ikke populært.Men det skal altså til, og det skal minsandten lykkes.

Derfor er det erhvervslivet – man kan også sige de produktive arbejdspladser – vi især skal bygge på, hvis vanskelighederne i løbet af 1983 skal afløses af en lysere fremtid.

Må jeg give mig selv lov til i aften at vende mig direkte til de mennesker, der har det direkte ansvar for ledelsen af vore virksomheder og sige til dem: I har en enormt vigtig opgave, som skal løses af jer, og et ansvar både over for jeres virksomhed og over for alle os andre.

Vi vil fra samfundets side lægge tingene sådan til rette, at I får bedre vilkår at arbejde under. Sådan at det ikke skal være håbløst for jer at konkurrere med udenlandet.

Men det er jeres opgave – og det er jeres ansvar – at mulighederne så også bliver udnyttet til det yderste. At enhver mulighed for at skabe ny produktion og nye arbejdspladser bliver nyttiggjort. Og den opgave er der jo ikke andre, der kan løse. Vi har lov til at vente af jer, at I gør det. Også fordi vi prøver at få alle andre grupper i samfundet til at hjælpe med til at skabe bedre vilkår for virksomhederne.

Jeg føler, at vi kan gøre det til en folkesag at få skaffet jobs til de arbejdsløse – og det er jo dét, det drejer sig om.

Men så vil jeg også godt sige direkte til de hundredtusinder  af lønmodtagere, både på vore virksomheder og hos det offentlige: I har jeres del af ansvarte, ansvaret over for de mange, der gerne vil finde en arbejdsplads.

Jeg håber, I forstår, at I kan ødelægge mulighederne, hvis I kaster landet ud i en konflikt, eller hvis der etableres serier af arbejdsnedlæggelser. Jeres arbejdspladser kæmper med store vanskeligheder. Der er ingen fremtid i at forøge dem.

Tværtimod vil det være klogt at medvirke til, at vi kan få en udvikling i omkostningerne, der er så behersket, at danske varer kan klare sig bedre over for de udenlandske. Det kan blive afgørende for, om jeres arbejdsplads kan fortsætte. Det kan også blive afgørende for, om jeres kammerater skal komme i arbejde igen.

Det er jeres ansvar – for jeres egen situation – og for jeres kammeraters.

Der er en tredie gruppe, jeg også har noget at sige til i aften. Det er de unge.

Måske har I svært ved selv at se det. Men jeres materielle vilkår er faktisk langt bedre, end de unge før jer har måttet leve under.

Men jeg forstår jer, hvis I bebrejder os ældre to ting. Det ene er, at man i de senere år ikke har formået at få jer alle ført ind i samfundet på en ordentlig måde. 70 til 80 tusinde unge under femogtyve år har måttet gå ledige.

Men jeg mener, at I kan se fremtiden i møde med lidt mere optimisme. For vi vil hurtigt søge at fremskaffe flere uddannelsestilbud ved at udnytte den bestående kapacitet bedre. Det kan godt være, der er nogen, der vil sige, at så sænker vi kvaliteten. Men det, tror jeg nu ikke, behøver at ske, for det er også en sag om god vilje. Og i hvert fald hvis vi hurtigt skal skaffe flere uddannelsesmuligheder, så er det den eneste farbare vej. Og det er i hvert fald bedre end at tabe tusinder af unge hvert år.

Vi vil også forsøge at gøre det lettere for virksomhederne at tage flere lærlinge og praktikanter ind.

Det er vores ansvar – at skaffe jer tilbuddene. Men så er det til gengæld jeres ansvar at udnytte dem – tage imod de tilbud om uddannelsespladser, kurser og lignende, som vi kan få fremskaffet.

Jeg synes, at I også skal gøre det, selvom det måske en tid giver jer en lidt lavere levefod. Og I skal lade være med at være alt for kræsne i disse svære år. For alle kan nok ikke komme til dét, de allerhelst vil. Det er igen et ansvar, som I har, både over for jer selv og over for os alle.

Den dag det igen går fremad, er det vigtigt, at virksomhederne kan få medarbejdere med de kvalifikationer, der er brug for. Det er vi alle interesserede i, for det bliver grundlaget for vor kommende velstand. Men det er sandelig lige så vigtigt for jer selv, at I har den viden og de færdigheder, der bliver brug for på fremtidens arbejdspladser.

Den anden ting, I godt kan bebrejde os, det er, at vi har haft et overforbrug i en årrække. I kan forlange af os, at vi ikke efterlader jer et Danmark, det er knust af gæld. Og hvor jeres frihed og jeres valgmuligheder i livet derfor bliver langt mindre, end vi nu er vant til.

Gæld betyder ufrihed. Det er sandt nok. Den gæld, der er samlet op, kan vi ikke fjerne uden videre, men vi kan vende udviklingen, og det er vi nu begyndt på. Det er derfor, vi må acceptere, at 1983 bliver et vanskeligt år, og vi må affinde os med, at levefoden nok går lidt ned. Det må vi alle finde os i.

Men de ældres levevilkår, pensionisternes, er jeg sikker på, at vi og I, børnene og børnebørnene, er enige om, ikke skal rammes af sparekniven. De ældre kan jo ikke så let ændre på deres tilværelse. Det kan vi andre bedre.

Jeg véd godt, at der er andre, der føler, at de bliver ramt særligt hårdt. Det virker altid stærkt, hvis man rent kontant kan se, at den og den sats bliver skåret lidt ned med så og så mange kroner om året. Men der er ogsåmange, der må affinde sig med en nedgang i levefoden, som kommer mere indirekte – ikke på samme måde på forhånd kan opgøres til et bestemt beløb. De ændringer, der sker i det kommende år, er så omfattende, at der næppe er nogen, der ikke kommer til at yde deres bidrag.

Det her blev sandelig ikke en traditionel tale med gyldne løfter for 1983. Det blev en tale om ansvar. Om det ansvar, vi alle sammen har over for os selv og over for hinanden. Og om lyssyn, hvis vi har god vilje nok, så det lykkes. Det er nemlig nøglen til, at 1983 alligevel kan blive et godt år.

Hvis hver enkelt af os lever op til sit ansvar, så kan 1983 blive det år, hvor der omsider skabes lysere perspektiver for fremtiden. Og så skal vi da forresten ikke se bort fra den menneskelige værdi, der ligger i at kende et ansvar og at leve op til det. For det er det, der skaber glæde og selvrespekt.

Godt nytår!"
1984,,,
1985,Det Konservative Folkeparti,Poul Schlüter,"Godaften.

Der er ingen af os, der kan se ind i fremtiden og fortælle, hvad den vil bringe os. Man skal nok tilføje: Heldigvis da. Det er naturligt, at vi alle føler os lidt usikre, når vi prøver at tage pejling af fremtiden. Det er livets væsen.

Forleden travede jeg en lille morgentur – på vej til mit arbejde og jeg mødte et ungt par, der standsede mig og spurgte:

“Du siger altid vi skal være optimistiske, men hvordan skal vi kunne tro, at der ligger en lys fremtid og venter på os”?

Jeg svarede, at jeg godt forstod deres uro og tvivl. Den kender vi ældre sandelig også godt. Og så fortalte jeg dem om min generations ungdomstid i årene efter den anden verdenskrig. Det var i sandhed en utryg tid. Ville freden blive kort eller kunne vare gennem mange år? Kunne vi – efter magtovertagelsen i Østeuropa – tro på, at vi små vesteuropæiske lande fik lov at bevare vores frihed og vore demokratier? Måtte vi ikke regne med at vende tilbage til førkrigstidens fattigdom og elendighed? Hvordan skulle vi dengang kunne tro på den velstand, den sociale tryghed og den kulturelle og folkelige frodighed, som ikke desto mindre blev den danske virkelighed gennem de følgende gyldne årtier.

Jeg tror nok de unge og jeg blev lidt enige om, at fremtiden altid vil være forlenet med et element af utryghed og det værste, man kan gøre, er at etablere sig som grædekoner og give helt eller halvt op på forhånd.

Vi skal ikke opfatte fremtiden som en trussel. Vi skal sætte os for at ville og evne mest muligt selv at forme fremtidens indhold. Vi skal ikke passivt lade udviklingen styre os, men vi skal lede udviklingen i den positive retning, vi som mennesker ønsker. Fremtiden bliver lige så god, som vi selv gør den. Og hvor megen solidaritet og tryghed, og hvor mange frie valgmuligheder, samfundet i fremtiden kan tilbyde os mennesker, afhænger af den loyalitet og den indsats, vi selv lægger for dagen som medlemmer af samfundet – i fællesskabets tjeneste.

Vi må starte med at tro på fremtiden og fremtiden begynder i dag. Et altafgørende for os er naturligvis, at vi bevarer freden og friheden. Vi må ikke i ligegyldighed glemme, at verden over tørster menneskene i de fleste lande efter den frihed og den respekt for menneskerettigheder, som vi synes er så selvfølgelig – fordi det er vor tilvante hverdag. I sikkerhedspolitikken skal vi arbejde for at skabe afspænding mellem den kommunistiske verden og de vestlige demokratier. Vi skal utrættelig arbejde for pålidelige aftaler om begrænsning af den meningsløse oprustning overalt i verden – ikke mindst atomvåbnene. Men der skal ikke være tvivl om, at Danmarks sikkerhedspolitik føres på grundlag af et solidt og troværdigt medlemskab af NATO, som gennem årtier har været garanten for både fred og frihed i vor egen del af verden.

Det er god skik en 1. januar at gøre status over det gamle år og sætte os nye mål for det år, vi har taget hul på.

Jeg mener, at det danske samfund har udnyttet året 1984 ganske godt. Skeptikerne spåede, at alt ville gå galt og blive værre i 1984. Det gik anderledes, for det danske samfund ville noget, kunne noget og skabte positive resultater på de fleste områder i det gamle år.

Vi fik opsvinget til at bide sig fast. Efter stilstandsårene har Danmark med en vækst på 4 % lagt sig i spidsen i Europa. Vor industri har taget en førsteplads med en produktionsstigning på knap 12 %. -Det er knagende godt skuldret ude på arbejdspladserne. Selvom arbejdsløsheden desværre er steget i de fleste andre lande, er der i 1984 skabt op mod 50.000 nye jobs hos os, og det er vel at mærke i de private, produktive virksomheder. Til trods for at arbejdsløshedskassernes medlemstal er fordoblet gennem det sidste tiår, falder ledigheden nu omsider. Der er flere i arbejde og flere under uddannelse end nogensinde før. Vi haler klart ind på ungdomsarbejdsløsheden. Men ikke hurtigt nok, så vi skal ikke være tilfredse. Det bliver en hovedopgave i 1985 at skaffe endnu flere jobs og uddannelsestilbud til de unge. Erhvervslivet melder om gode ordrebeholdninger og alt peger på, at vi også i det nye år kan sætte dansk eksport betragteligt i vejret.

Det er sandelig også, hvad samfundsøkonomien har brug for. For status over 1984 omfatter også en dansk bundplacering. Jeg tænker på betalingsbalancen, hvor underskuddet er alt for stort. Det har – bevares, sine grunde. Stigende dollarkurs, forøgede rentebetalinger, lille høst i 1983 og især stor import af råvarer og halvfabrikata, der måtte til, når vi ønskede opsvinget. Men grundene bortforklarer ikke problemet. Det store betalingsbalanceunderskud må og skal bringes afgørende ned i det nye år. Vi må stå fast på det mål, at betalingsbalanceunderskuddet skal være bragt ud af verden i 1988, ligesom der skal vare balance i statsfinanserne inden udgangen af firserne. Vi skal helt væk fra underskud og gældsætning, og vi må bruge de midler, der er nødvendige.

Derfor var der efter mange år, hvor det danske samfund forbrugte langt mere end vi tjente ind, ingen vej uden om kraftige besparelser overalt i de offentlige udgifter. Ingen områder er gået ram forbi, men det har hjulpet, for nu er vi mere end halvvejs i arbejdet for at få statsunderskuddet væk. Det er ikke så ringe på kun tre år.

De smerteligste af besparelserne var de sociale. Men vi skal ikke glemme, at det er udgiftsstigningen, der er bremset. Vore samlede social- og sundhedsbudgetter er over de sidste tre år steget med 1.6 mia. kr. Danmark har stadig, hvad jeg roligt tør kalde verdens bedste dagpengeordning og tryghedssystem i øvrigt. Sådan ønsker vi det skal være og ideen med alle vore anstrengelser er jo netop at få samfundsøkonomien i så god orden, at vi kan sikre Danmark som et udpræget velfærdssamfund. Jeg har brugt den vending, at Danmark ikke er et fattigdomsland – men der er desværre fattige mennesker i Danmark. Mennesker, som falder igennem sikkerhedsnettet, fordi deres problem ikke passer til standardopskrifterne. Jeg mener, vi kan udforme en bedre socialpolitik, hvis vi indenfor budgettet afsætter flere midler til mennesker, der virkelig er i nød eller i ej fattigdomssituation og til gengæld mindre til det hundredtusindtal, der modtager alle slags tilskud uden at have egentlige sociale problemer.

Hvad er det så vi skal klare i 1985?

Året skulle gerne starte med, at parterne på arbejdsmarkedet uden at vi skal igennem en ødelæggende storkonflikt, selv aftaler fornuftige, nye overenskomster, der igen gør det muligt for vore arbejdspladser at satse på et hundredtusindtal af nye jobs gennem de næste to år.

De sidste år har lært os noget om sammenhængen mellem indkomststigninger og reallønnen – det, vi kan købe for vores penge. Fra 1970 til 1984 steg en typisk LO-løn med over 300 %. På kun 14 år. Men reallønnen steg ikke, for det hele blev ædt op af prisstigninger og skattestigninger. Det hele blev til benzin på arbejdsløshedsbålet. Gennem de sidste to år er reallønnen faldet mindre end før, og vore arbejdspladser har kunnet og har turdet satse på udvidelse og fremgang. Alles velstand afhænger af, at det kan fortsætte. Derfor er mit råd til parterne, at der aftales så lave lønstigninger som muligt. Jo tættere en nulløsning, jo flere vil få arbejde og jo lettere kan vi modvirke prisstigninger.

Med overenskomsterne klogt på plads skal vi igang med at udnytte opsvinget til at skabe fornyelse og modernisering overalt i det danske samfund. Både det offentlige og den private sektor må mobilisere alt, hvad vi kan opdrive af fantasi og nytænkning, så vi får forberedt os rigtigt til fremtidens ændrede vilkår. Vi ser alle for meget i bakspejlet og for lidt fremad. For fremtiden kommer ikke til at ligne nutiden.

Både privat og offentligt skal vi klare langt mere forskning, højteknologi og produktudvikling. Vi kommer til at bruge hovedet mere og hænderne mindre. Det kæver mere opsparing og mere indtjening, så vi kan klare de kæmpeinvesteringer, som må til for at give os den fornyelse i erhvervslivet, som i de kommende årtier kan skaffe os høj beskæftigelse og høj levestandard. 1985 skal blive året, hvor vi for alvor gør Danmark fremtidsorienteret – og det er på høje tid.

Vi skal overbevise om, at vi evner at gøre tingene bedre og mere effektivt end andre.

Vi skal gøre os endnu dygtigere til at fremstille forædlede fødevarer. Vi skal udvikle avancerede elektroniske produkter til automatiseret produktion og administration. Vi skal eksportere serviceydelser, miljøsystemer og meget andet nyt. Der bliver meget at tænke igennem.

Fremtiden bliver mere og mere videnintensiv produktion. Derfor skal vi også lære mere end før. Uddannelse, omskoling og efteruddannelse bliver hovednøglen, og der er brug for mange omlægninger og forbedringer i vore systemer.

Vi skal inspirere til, at flere unge sætter sig det mål at blive selvstændige og sætte noget nyt igang. Kun 10 % af os er selvstændige i dag, og det er for få. Vi skal skaffe landet en større ungskov af virksomheder, der kan vokse.

Netop fordi fremtiden uundgåeligt vil bringe os så meget nyt og ukendt, er det uvurderligt, at vi fordyber os i vor egen danske kultur og engagerer os i de vidtforgrenede danske kulturtilbud og folkelige aktiviteter. Vi har en litteraturudfoldelse, et teaterliv og en foreningsaktivitet så levende som nogensinde. Interessen for historie og vor fortid er voksende – ikke mindst blandt de unge. Alle disse værdier skal vi holde levende, for de er udtryk for dansk ånd og fællesskab, som i en hektisk og teknisk tid kan give os balancen i tilværelsen.

Det danske samfund har gennem de sidste år vist, at det kunne klare at få vendt udviklingen i en mere positiv retning. Når vi har kunnet klare det – så kan vi også klare de store opgaver, der nu ligger foran os.

Lad mig udtrykke håbet om, at vi hver for sig og sammen vil bruge 1985, så vi får en bedre fremtid, som kan give os alle mere tryghed og bedre vilkår at arbejde og leve under.

Må jeg ønske alle et godt nytår!"
1986,Det Konservative Folkeparti,Poul Schlüter,"Godaften.

Ved nytårstid er vi igen på vej mod foråret. Min egen far sagde altid på denne tid af året, at nu har vi snart to somre foran os og kun een vinter.

Kan vi så se frem til det nye år med forventning om noget positivt – eller skal vi møde det nye år med bekymring – måske ligefrem med frygt?

Naturligvis er der – som altid – grunde, der kalder bekymringen og frygten frem i vore sind. Men det er livsvigtigt for os, at vi ikke lader os lamme. Vi skal møde dem med åbne øjne, så vi kan værne os mod dem.

Det gamle år forstærkede nogle nye problemer, som giver os grund til megen eftertanke.

Vi blev for alvor klar over, hvilken svøbe den nye sygdom AIDS indebærer. Den har angrebet flere og flere og skabt en snigende frygt hos mange mennesker. Vi skal ikke lade os lamme af angsten, så vi forpester tilværelsen for os selv og for andre mennesker. Men vi skal sætte alle kræfter ind med et maksimum af reel og grundig oplysning om sygdommen. En oplysning, som ikke svækker vagtsomheden overfor risikoen, dér, hvor den findes. Men som samtidig kan fjerne frygten og mistænksomheden, der hvor den er ubegrundet. Angsten skal ikke lamme os i vort forhold til andre mennesker.

Vi har oplevet en stigende alkoholmisbrug med dybe tragedier i kølvandet for titusinder af mennesker. Her er der brug for en kraftig indsats socialt og psykologisk for at forebygge og helbrede – men uden forbudsmentalitet.

Vi har set en uhyggelig bølge af meningsløs, grov vold i vort land. Sandt nok er volden kun et middel, de forholdsvis få tyer til. Men det er et samfundsproblem.

I de grovere sager, hvor sagesløse mennesker overfaldes og lider fysisk skade, tror jeg det var rigtigt, om voldsmændene blev dømt hurtigere og kom til at afsone straks derefter.

Men bekæmpelse af volden er ikke blot et spørgsmål om strafferet og retspleje. I al samfundets materielle udvikling gennem de seneste årtier må vi have forsømt noget meget væsentligt. En del – især unge – har med rette eller urette følt sig forbigået, overset eller oplevet, at de ikke slog til. Og så slog de netop til med næver og våben, når de ville have deres vilje.

Vi må finde veje til en ændret holdning, så man kan se forskel mellem ret og uret. Det er dybest set et spørgsmål om, at vi evner at udbrede respekten for vore medmennesker og for deres liv og helbred. Det er først og fremmest en opdrageropgave, som ingen af os kan slippe for at tage mere del i. Jeg tænker både på skolen, lærerne, forældrene, søskende og de gode kammerater, som ikke må opgive de svagest udrustede.

Samtidigt må vi grundigt undersøge, om der er sociale, boligmæssige eller arbejdsmæssige problemer, som kan løses, når de kan ligge til grund for, at nogle mennesker griber til vold mod andre.

Jeg tror, vi alle er stærkt optaget af at komme bedre igennem med disse hjemlige, menneskelige problemer – end vi hidtil har evnet.

Men så den store verden omkring os? Skal vi frygte – eller kan vi håbe, og hvad kan vi selv bidrage med?

Jeg er fast overbevist om, at vi ikke har grund til at frygte krig i vor egen del af verden. Men vi kan og skal ikke glemme, at siden 1945 er der kæmpet et hundredtal af krige i andre verdensdele og millioner er dræbt.

Vi kender allesammen frygten for atomvåbnene. Angsten for de rædsler en atomkrig kunne udsætte menneskeheden for. Det er ikke en rædsel, vi skal undertrykke, for den er ægte, og velbegrundet.

At undgå atomkrig, er den største opgave, vi mennesker er stillet overfor.

Sådan føler jeg i det mindste.

Men vi er nødt til at gøre os klart, at det hele ikke er så let, at vi bare kan sige til Vesten – eller til Østen: “Skrot så alle de missiler, og gør det på een gang.”

Den realistiske vej er at nedbryde den gensidige mistillid og opbygge tillid til, at begge parter vil respektere den andens fred og politiske selvbestemmelsesret.

Mødet i Geneve mellem Gorbatjov og Reagan var et første, løfterigt skridt i retning af en mere tryg verden.

Det gav ikke øjeblikkelige, konkrete resultater. Men det var en klar melding om, at en dialog nu er åbnet. Vi må alle bidrage til, at den ikke bliver lukket igen.

Det er et positivt tegn, at USA og Sovjetunionen nu i FN’s Sikkerhedsråd har kunnet finde hinanden i en fælles holdning overfor den internationale gidseltagning.

Vi i Danmark støtter oprigtigt alle bestræbelser for ægte og pålidelig afspænding med bevarelse af vor egen fred, selvbestemmelsesret og frihed. – Men ikke for enhver pris.

Vi, som selv regner vor egen uafhængighed for umistelig må aldrig lukke øjnene for Sovjetunionens umenneskelige besættelse af Afghanistan. I disse dage er det seks år siden sovjetiske tropper invaderede dette fredelige land. Siden har de dræbt hundredtusinder med en ufattelig og hensynsløs brutalitet. Intet anstændigt menneske ville kunne hævde den parodi af en undskyldning, at det skete af hensyn til Sovjets egen sikkerhed.

Samtidig har man skabt verdens største flygtningeproblem med 4 millioner fordrevne afghanere.

Intet afspændingsbevis vil kunne være mere troværdigt, for os end, at Sovjet trak sine invationsstyrker ud af Afghanistan.

Om to uger genoptager folketinget sit arbejde efter juleferien.

Politik er nu noget mærkeligt noget. Det tør jeg nok sige efter nogle år, hvor jeg har brugt al min tid derpå. Men, hvad tænker mon da ikke vælgeren? Men så har jeg måske lov at svare, at det jo er befolkningen, som har givet os et så partiopsplittet folketing. Rent personligt kan jeg egentlig godt lide et folketing med mange partier. Det er dansk, det er frodigt, og det fordeler ansvaret og lægger det på mange skuldre.

Det hjælper også med til at lære os, at der ikke findes nogen smarte eller geniale systemløsninger. Det gør der forresten heller ikke i de altfor mange fanatiske etpartisystemer, vi har i denne verden. Politik i Danmark er et hårdt slid, hvor mening brydes mod mening, og netop derfor ligger ekstremisme os så fjernt. Vi ved godt, at med politik og indretning af samfundet bliver vi aldrig færdige. Der findes ingen perfekt slutløsning i et ægte folkestyre som vort, hvor ideerne og inspirationerne hele tiden er i bevægelse.

Politik handler om at fastlægge de bedst tænkelige regler for menneskers liv med hinanden. Deres rettigheder og forpligtelser overfor hinanden.

Vi har hver især vore egne forskellige politiske holdninger og ideer, men jeg tror oprigtig talt, det bliver svært at finde et andet land, hvor befolkningen så stærkt som i Danmark vedkender sig samfundsudviklingen og hvor de forskellige grupper i befolkningen – trods alt – er i så tæt harmoni med hinanden og står hinanden så nær. Vi vil helst, at Danmark skal være et folkehjem, som de flest mulige holder af og vil værne om.

Det første store emne, folketinget skal tage stilling til i det nye år, er det europæiske fællesskabs fremtid. Netop idag – l. januar – indtræder Spanien og Portugal som nye medlemmer. Vi kan være glade og lykkelige over, at disse to gamle kulturlande nu – som unge, men grundfæstede – demokratier er med.

Gennem 12 års medlemskab har Danmark fået rige muligheder i EF, og det har ikke stækket vor selvstændighed. Vi fik indflydelse – i vor egen verdensdel.

Først i det nye år må Danmark afgive sit svar til det forhandlingsresultat, der foreligger om EF’s fremtid. De øvrige medlemslande ville utvivlsomt opfatte et dansk nej som et signal om, at Danmark så også var på vej til at forlade fællesskabet. Det ville de gøre, fordi forhandlingsresultatet ligger så tæt ved de synspunkter, netop Danmark har forfægtet. Man kan undre sig over, at de andre lande gennem det sidste halve års forhandlinger har været så lydhøre overfor de danske synspunkter. Men vi står faktisk nu med et slutresultat, som på alle afgørende områder er næsten ufattelig tæt på, hvad den danske regering og folketingsflertallet har lagt vægt på. Vi bevarer vetoretten og vi afgiver ikke suverænitet.

Mon ikke vi så skulle kende vor besøgelsestid. Nu analyserer vi de nærmeste uger videre på teksterne, men jeg kan ikke tro andet end, at det må slutte positivt. For Danmark vil fortsat være landet, som både politisk og økonomisk har det maksimale udbytte af at være med i det europæiske fællesskab.

Vi kan godt slå fast, at det danske samfund har brugt året 1985 godt og positivt. Der er taget endnu et langt og solidt skridt bort fra afgrunden. Arbejdsløsheden er igennem året faldet med omkring 40.000 personer, og vi er midt i en 3-årsperiode, hvor der skabes over 140.000 nye jobs. Det er en særlig glæde, at vi vinder stærkt ind på ungdomsarbejdsløsheden. Om et par år vil det være arbejdsgiverne, der står i kø for at sikre sig unge medarbejdere, og det er godt.

Underskuddet i statsfinanserne bevæger sig hurtigt mod nulpunktet. Det går stærkt med at få det gamle underskud i 80 milliarderstørrelsen helt ud af verden, og det har med rette vakt stor respekt i udlandet.

De samlede sociale udgifter i Danmark er iøvrigt ikke faldet i firkløverregeringens tid. Men der er færre borgere i dag, som er nødt til at være sociale klienter, og det er dog et sundhedstegn.

Danmark er for alvor blevet et land med lav inflation. Priserne steg kun med ca. 4 % i år, og til næste år bliver det formentlig omkring 2 %. Det kommer lønmodtagerne til gode i form af forbedret realløn og endnu flere nye jobs.

Den lange rente er blevet encifret. Det er et stærkt incitament for alle, der vil sætte igang og bygge noget op.

Vi har eet afgørende og uløst problem tilbage. Det er betalingsbalancen, der dels har været belastet af det høje indenlandske forbrug og dels af den i sig selv glædeligt store import af investeringsgoder, som betyder ny produktion. Kort før jul gennemførte regeringen en afdæmpning af efterspørgslen i størrelsen 8 mia. kr. Man kan rolig regne med, at i 1986 når vi omsider også den positive vending for betalingsbalancen. Men kunsten har jo været – og er stadig – at klare også dette problem uden at sætte opsvinget og den bedre beskæftigelse over styr.

Vor berømte landsmand, forfatteren Piet Hein blev for nylig fejret på sin 80-årsdag.
Jeg holder ikke mindst af dette herlige Piet Hein gruk:

Pessimisterne
er dog
de reneste tåber –
de tror
på det modsatte af,
hvad de håber.
Nej, de optimister,
som livet
beror på,
er dem,
som tør håbe
på noget,
de tror på.

Må jeg ønske Dem et godt Nytår!"
1987,Det Konservative Folkeparti,Poul Schlüter,"Godaften!

Mon ikke vi alle ved nytårstid lader tankerne glide tilbage over, hvad det gamle år bragte os. Og samtidig prøver vi at tage pejling af fremtiden.

Både når vi gør status og lægger fremtidsplaner, ved vi godt, at penge og økonomi ikke er vor vigtigste målestok. Ellers havde vi også et fattigt livssyn.

Lykken og tilfredsheden kommer trods alt mest indefra. Det betyder ikke, at det er ligegyldigt, om en familie eller et folk har orden eller uorden i sin økonomi. For med uorden og gæld mister man en del af den menneskelige frihed, og med orden og tålelig velstand erhverver man valgmuligheder, som kan føre til menneskelig glæde.

Men når vi taler om den trivielle økonomi, brugte vi da så det gamle år klogt i Danmark?

På et væsentligt punkt gik det virkelig elendigt. Vi fik rekordstort valutaunderskud, fordi vi stadig køber mere i udlandet, end vi sælger til udlandet.

Ellers gav året mange lyspunkter. Vi fik omsider over 10 års underskud i statens finanser bragt ud af verden. Der stiftes ikke længere gæld og hver krone, vi brugte i fjor, kom også ind i fjor. Vi var det eneste land i den vestlige verden, som kunne præstere dét resultat.

Det glædeligste var, at arbejdsløsheden igen klart gik nedad. Gennem de sidste tre år er ledigheden dermed faldet med 65.000. Det betyder, at arbejdsløsheden hos os dog er faldet med 25 %, selv om den er steget i de fleste andre lande. Vi har været bedre end noget andet land til at skabe nye jobs med over 200.000 flere i beskæftigelse.

Ganske særligt gik ungdomsarbejdsløsheden kraftigt ned i 1986. Der er flere unge i job eller under uddannelse end nogensinde før, og vi er tæt på, at arbejdsgiverne bogstavelig talt står i kø i skolegårdene for at sikre sig flere, unge medarbejdere.

Investeringerne på vore arbejdspladser har været i top, og det er der fremtid i. Den danske krone har på fjerde år holdt sin værdi. Inflationen – prisstigningerne – har igen været i bund, og reallønnen – det, vi kan købe for vore penge – har for, de fleste været stabil i modsætning til de forrige 10 års stærke fald.

Antallet af kontanthjælpsmodtagere og bistandsklienter er gået ned, fordi flere end før har kunnet finde sig en aktiv plads i samfundet. Men på trods af, at der er lagt låg over de samlede offentlige udgifter, har vi alligevel kunnet sætte de sociale udgifter op. Spådommen om fattigfirserne forblev en myte.

Den sorte plet er, at 3 – måske 4 % af alle danske lever i, hvad man kun kan kalde direkte fattigdom, sammenlignet med alle andres vilkår. Det er mange, selv om det er færre end tidligere. Det er ikke nødvendigvis altid dem med færrest penge mellem hænderne. Men mennesker, som vore højt priste tryghedsordninger ikke har kunnet tilbyde den rigtige hjælp. Vi har råd til og pligt til at søge den opgave løst bedre i den kommende tid.

Men langt, langt de fleste af os burde ikke klage – men vi gør det da.

De 96 % af os danske har aldrig oplevet højere materiel velstand. Vi har aldrig haft så mange huse, biler, telefoner, fjernsyn, vaskemaskiner og dybfrysere som nu.

Aldrig for har vi rejst så meget på ferie i udlandet. Aldrig før har vi haft så mange ansatte i den sociale sektor eller i sundhedssektoren eller hjemmehjælpere eller folkeskolelærere pr. elev.

Aldrig før har vuggestuer, børnehaver og fritidshjem – haft pladser til så mange børn som nu.

Vi har sandelig heller aldrig haft højere skattetryk.. Men det skyldes alene de enorme renter, staten stadig må betale med over 50.000 millioner kr. om året. Nu falder det tal. Og naturligvis skal der blive plads til et væsentligt lavere skattetryk, når renteudgifterne nærmer sig nulpunktet: Det tager tid, men det kommer.

Men synes vi, at vi har det godt? Er vi tilfredse med tilværelsen? Føler vi os som et lykkeligt folk, og er vi hver især det, man plejer at kalde glade mennesker?

I hvert fald ikke helt, som vi burde og kunne, selv om vi materielt har en tilværelse, der ubestrideligt er bedre end praktisk talt alle andre steder i verden.

Hvad mangler vi? Hvad er der galt? To ting, tror jeg. Dels véd vi godt, at det danske samfund stadig lever lidt over evne. Dels kan forbrugerismen, pengene, økonomien for de fleste af os ikke være målet i sig selv for vores eget liv og vor tilværelse sammen med andre mennesker.

Det kan siges på mange måder, men er jo aldrig udtrykt: finere eller enklere end med biblens ord: ”Hvad gavner det et menneske, om det vandt den hele verden, men tog skade på sin Sjæl.”

Når hver af os lader tankerne glide tilbage over det gamle år, så standser vi især ved vore menneskelige oplevelser. Svære stunder vi har haft. En dyb sorg eller en tung skuffelse.

Men også det modsatte. Det, der var virkelig rigt. Gode dage med ens kone eller mand. Med børnene. Da familien virkelig var en enhed, og vi følte samhørigheden med hinanden.

Eller måske var det sammen med nogle af kammeraterne på arbejdspladsen, i fodboldklubben, eller hvor vi nu færdes. Så er det værd at standse op. For det er sådanne erindringer, som kan hjælpe med at finde ud af, hvad vi skal, hvis vi ønsker en tilværelse med mere værdifuldhed og meningsfyldt indhold.

I den rivende, hastprægede udvikling, vi lever midt i, har vi givet sat nogle menneskelige værdier over styr, og endnu ikke evnet at erstatte dem med andre, der er ligeså gode.

F.eks. er det daglige familiemønster, vi tidligere kendte, på mange måder brudt op. Har vi dermed taget noget fra børnene, som gjorde deres tilværelse varm og tryg? Uden at give dem noget nyt, der var lige så godt?

Jeg taler ikke om, at vi skal skrue udviklingen tilbage. Fortidens livsformer hører fortiden til.

Men jeg taler om, at hver enkelt af os har et ansvar. Og det er et ansvar, ikke mindst over for dem, der står os nærmest. Vi har et ansvar for, at vi bevidst giver de nye livsformer et indhold, så vi selv og vore børn kan genfinde varmen og trygheden i den daglige tilværelse.

Uden familieskab – med eller uden papir – hvor nærhed fører til fællesskab og forpligtelser over for hinanden, kan intet samfund vokse sig sundt og menneskeligt rigt.

Det kan nok så megen samfundssolidaritet og kollektivisme aldrig fuldt ud erstatte.

Vi halvgamle har lært af livet, at egoisme og “væren sig selv nok”-holdningen højst giver kortvarige glæder. Solopræstationer kan være meget gode, men giver jo ikke fællesskab, som er tilværelsens inderste mening.

Nogle kan – og skal derfor også animeres til – at præstere mere indsats end andre. De yngste forstår det måske bedre, når jeg siger, at en Elkjær eller Laudrup alligevel ikke ville opnå resultater uden dyb forståelse for samspillet – eller samarbejdet på hele holdet.

Men dette er ikke i modstrid med, at det er afgørende for os som folk, at alle, der kan, selv tager det personlige ansvar for deres liv og tilværelse. For vi trænger til et opgør med modeordet om, at alting altid bare er de andres skyld eller samfundets. Uden ansvarsfølelse og evne til at erkende egen skyld kunne vi ikke være et samfund, der bygger på personlig frihed.

De, der vil og kan klare sig selv uden statens hjælp, må blot ikke tro, at så kan alle andre det også. For alle magter ikke at være sin egen lykkes smed, og tilværelsen er jo med sygdom og andre ulykker ikke så lidt af et lotterispil.

Begrebet ansvar stiller ikke mindst krav til folk, der klarer sig bedre end de fleste. Der er naturligvis en hel del mennesker, der har gevaldig travlt med så hurtigt som muligt at tjene en hel masse penge. Det kan være meget godt, og skal jo heller ikke være ulovligt. Men det skal gerne tjene et egentligt formål, der kan gavne andre mennesker og samfundet. Skabe arbejdspladser for andre. Føre til produktion eller service, som folk har ægte brug for herhjemme eller til større eksport.

Danmark er ikke blot en stat, men først og fremmest et samfund af mennesker. Derfor skal udviklingen heller ikke bare dalre derudaf uden mål og formål. Jeg tror, vi i den sidste del af dette århundrede vil forme mange nye og dristige mål for samfundsudviklingen. Penge vil ikke blive vor vigtigste målestok. Vi vil eksperimentere meget med vore menneskelige fællesskaber. Vi vil søge at skabe bedre vilkår for en tilværelse, der er forlenet med mere menneskelig værdighed.

Vi vil blive stærkere præget af ansvarlighed over for det samfund, vi lever i og dermed over for eftertiden. Beviset kan vi begynde med at levere i vort forhold til naturen – miljøet. Det talte vor Dronning fint og klogt om i aftes.

Vi har arvet et smukt og frodigt land. Sådan skal vi også give det videre til vore børn og børnebørn. Det skal være et land med grønne skove, klare vandløb og rene og friske strande.

Vi brugte dog i fjor 9 mia. kr. på forureningsbekæmpelse. Men vi må være villige til at betale en endnu højere pris. Og produktion og vækst skal ikke ske på naturens bekostning.

Og så må mottoet være, at naturligvis er det da også naboens ansvar, – men det er først og fremmest mit eget. Jeg har talt om værdier, vi skal værne, og nye, vi skal bygge op.

Det er muligt, vi ikke alle er enige om de værdier. Men så lad os tage en debat om det – og om nødvendigt en strid. Det er vigtigt, at vi gør op med os selv og hinanden, hvilke ideer og holdninger vi vil bygge fremtiden på.

På et punkt håber jeg, vi er helt enige.

Demokratiet – folkestyret – er noget aldeles grundlæggende i vor danske kultur.

Det forudsætter respekt for de beslutninger, der træffes af vore folkevalgte organer.

Vi kan være utilfredse med dem. Og så har vi alle folkestyrets midler til at bekæmpe dem. Gennem en fri presse. Ved demonstrationer. Ved møder. Og på valgdagen.

Men ingen af os har ret til at tvinge sin vilje igennem ved ulovlig tvang eller gennem voldelige aktioner.

Så er det lige meget, hvor retfærdig man synes, den sag er, man kæmper for.

Folkestyret – og respekten for andres mening – er én af de værdier, vi skal stå sammen om at værne.

Må jeg håbe for Dem, at De får et 1987, som bliver mere præget af de sidste end af de første linier i dette lille Piet Hein Gruk, som jeg holder meget af:

Husk at købe.
Husk at hente.
Husk at løbe.
Husk at vente.
Husk at tinge.
Husk at tuske.
Husk at bringe.
Husk at huske.
Husk at glemme bagateller.
Husk at nemme, hvad det gælder.
Husk at elske, mens du tør det.
Husk at leve, mens du gør det.

Må jeg ønske alle et godt Nytår!"
1988,Det Konservative Folkeparti,Poul Schlüter,"Godaften!

“Vær velkommen, Herrens år” – siger vi fortrøstningsfuldt, med Grundtvigs gamle nytårssalme. Et helt nyt år med ubeskrevne blade i kalenderen ligger nu foran os.

Vi har forventninger, vi har bekymringer, det gyser lidt i os, men frem for alt – så ser vi fremad.

Fred mellem alle, og menneskerettigheder for alle er vort største nytårsønske. I vor egen del af verden har vi nu haft fred og frihed i over 40 år. Men samtidig har vi været vidne til over 100 større og mindre krige rundt i verden.

Men der er da lyspunkter.

Den 8. december underskrev Præsident Reagan og Generalsekretær Gorbatchov en historisk aftale, som fjerner en hel gruppe atomvåben fra Europa.

Det fjerner ikke spændingen mellem Øst og Vest med et slag. Men vi oplever et bedre storpolitisk klima. Risikoen er nu mindre for, at det hele en dag kan eksplodere i en katastrofe for hele menneskeheden. Chancen er nu tilstede for at fortsætte forhandlingerne med det mål også at nedtrappe lagrene af strategiske kærnevåben, helt afskaffe alle kemiske og biologiske våben og reducere de konventionelle styrker.

Men glæden over de positive resultater må ikke føre til, at vi bliver naive og blåøjede. Garantien for vor fred og vor frihed ligger stadig i Danmarks medlemskab af den vestlige verdens forsvarssamarbejde. Demokratiernes alliance.

Under mine drøftelser med Generalsekretær Gorbatchov for et års tid siden fremhævede jeg, at intet ville være mere egnet til at skabe tillid i Vesten, end at Sovjetunionen begyndte at leve op til menneskerettighederne, og at Sovjetunionen bringer den umenneskelige besættelse af Afghanistan til ophør.

Disse to afgørende tillidstegn må vi stadig vente på.

Men hvad så da med Danmark og vi danskere herhjemme?

Her er vel orden i sagerne og styr på det hele? Det skal man nu lukke øjnene for at kunne mene. Jo – vi er selvfølgelig stadig et af verdens rigeste og mest harmoniske samfund. Og hvor mange steder findes f.eks. mage til vores sociale tryghed, gratis uddannelsestilbud og sundhedsvæsen. Men glem ikke bagsiden af medaljen. Der findes heller ikke mange steder mage til vores gældsætning og betalingsbalance-underskud.

Jo – vi tog os virkelig sammen, og resultaterne udeblev ikke.

Men så var vi til gengæld vældig hurtige til at slappe af igen. Selv om den internationale lavkonjunktur var en tydelig advarsel.

Hvordan var det så, vi slappede af igen? Jo, det gjorde, vi især på tre felter.

For det første faldt man for fristelsen til kraftig lønglidning i sidste halvdel af 1986. Det blev fulgt op af de store lønstigninger med de nye overenskomster i foråret. Efter at regeringen og folketingsflertallet de to forrige gange havde dirigeret overenskomstforløbet, måtte arbejdsmarkedets parter den tredje gang selv klare opgaven. Men resultatet blev jo så en alvorlig forringelse af overenskomstevnen.

For det andet faldt den private opsparing til et uhyggeligt lavpunkt i 1986, og næsten alle brugte vi hver en klink, vi tjente, og lidt til ved at tage lån. Forbruget steg uventet stærkt.

For det tredje bredte letsindigheden med de offentlige udgifter sig igen. Statens udgifter blev holdt nogenlunde fast – selv om nogle i Folketinget ikke modstod fristelsen til at give los i utide. Men især amterne og kommunerne – der jo ikke hver især følte, de havde ansvaret for samfundsøkonomien – lod udgifterne stige betragteligt.

– Jamen, hvad er der da galt med Danmark? Det skal jeg såmænd sige Dem: Vi er for langsomme til at tage os sammen – og for hurtige til at slappe af.

Vi er forvænte, sorgløse og urealistiske.

Jamen – var der ikke en statsminister, der engang sagde, at det gik ufatteligt godt. Jo – det sagde jeg med megen ret i foråret 1986 – for mindre end to år siden, da vi vitterligt befandt os på toppen af de positive resultater.

Det danske samfund oplevede en ganske enestående fremgang i årene 1983 – 86.

Selv om arbejdsløsheden steg i det meste af verden, skabte vi 200.000 nye jobs i Danmark. Vi evnede at få arbejdsløsheden bragt ned. Vi magtede at skabe den vestlige verdens største stigning i investeringerne ude på arbejdspladserne. Vi oplevede den vestlige verdens største stigning i produktionen og dermed i grundlaget for vores levestandard.

Vi førte stram indkomstpolitik, og de danske omkostninger steg mindre end udlandets, og det var en af hovedgrundene til, at Danmark klarede sig klart bedre end de fleste andre lande.

Og så fik vi ikke mindst i kraft af de nødvendige store besparelser mange års kæmpeunderskud i de offentlige udgifter helt ud af verden, og der blev overskud i 1986 og 1987.

Det er disse tre danske letsindigheder, der sammen med den afsvækkede verdensøkonomi er grunden til, at vi må tage os ganske alvorligt sammen.

Vi må acceptere nogle barske sandheder. De gælder efter min mening ganske uanset, om man stemmer Konservativt, Venstre, Socialdemokratisk, Radikalt eller hvad.

De senere års omdiskuterede besparelser har ikke været for store – de har snarere været for små. De offentlige udgifter er stadig for høje i forhold til, hvad samfundsøkonomien kan bære. Der må rationaliseres og moderniseres. Vi må forstærke den indstilling, at alle, der har med den offentlige sektor at gøre, anstrenger sig til det yderste for at hjælpe og lette vilkårene ude på alle de andre arbejdspladser – i industrien, i landbruget, i håndværket, fiskeriet og skibsfarten. Vi skal gøre igangsætning og udvidet produktion og beskæftigelse nemmere og ikke sværere.

Samlet kan de offentlige udgifter ikke stige med så meget som en krone de første mange år. Bliver nye udgifter nødvendige eet sted, må der spares et andet sted. Gavelisterne kan politikere af alle partier roligt stoppe i lommen og beholde der i lang tid.

Skatterne i Danmark er for høje, og der skal skabes forudsætninger for en lempelse. De for høje skatter er simpelthen en for stor belastning for produktion og beskæftigelse.

Det kunststykke, vi præsterede med de 200.000 nye jobs, må vi evne at gentage i de kommende år. Mindst 150.000 nye produktive arbejdspladser er, hvad vi behøver, blot for at bevare vor nuværende velstand og have råd til at have det, som vi har det i dag, når vi samtidig skal nedbringe udlandsgælden. Vi kan jo ikke betale gæld i udlandet med danske kroner. Det kan vi kun ved at sælge varer og service i eksporten og ved større markedsandel for danske produkter herhjemme.

Men danske varer har noget i retning af verdens højeste produktionsomkostninger. Derfor bliver der kun vækst i produktion og beskæftigelse hos os, når vore indkomststigninger holdes under udlandets i en længere årrække. Det er lærerigt at tænke på, at fra 1970 til 1984 steg en LO-arbejders løn med over 300 %. Men det hele blev ædt op af prisstigninger og skattestigninger. Erfaringen har lært os, at vi bedre kan beskytte både reallønnen og beskæftigelsen, når vi fører lavinflationspolitik.

Men der skal minsandten meget mere til – hvis det store værk skal lykkes. Vi er et gammelt, toporganiseret, stift og usmidigt samfund. Vi er for langsomme til at tilpasse os ændrede vilkår. Vi må mobilisere alt, hvad vi kan opdrive af fantasi og nytænkning. Fremtiden bliver præget af mere viden-intensivt arbejde. Vi skal klare langt mere forskning, højteknologi og produktudvikling. Hver anden arbejdsplads skal om ti år kunne fremstille varer, hvis eksistens vi endnu ikke kender i dag. Derfor skal vi satse dygtigere på uddannelse, omskoling og efteruddannelse.

Vi skal også inspirere til, at flere unge sætter sig det mål at blive selvstændige og sætte noget nyt i gang. Under 10 % af os er selvstændige i dag, og det er alt for få. Vi skal skaffe landet en større ungskov af virksomheder, der kan vokse. Som Danfoss, Lego, Novo og mange andre, der er skabt i vore dage.

Vi har nu folketingsvalget bag os. Demokrati indebærer, at befolkningen må respektere de lovlige beslutninger, de valgte træffer. Men demokrati betyder også, at politikerne må respektere vælgernes dom. Hvem kunne ikke have ønsket sig en anden mandatfordeling? Men vælgerne har talt.

Som vælgerne har sammensat det nye Folketing, kan der ikke præsteres noget – ikke et eneste – arbejdsresultat uden et samarbejde mellem mange partier. Det er vanskelige vilkår, men sådan var vælgernes afgørelse.

Så må det også være konsekvensen, at der i disse svære tider skal samarbejdes bedre og bredere end før. Partier, der i øvrigt med deres ideer og holdninger er modstandere, må nødvendigvis på en del områder lægge kræfterne sammen. Men jeg spørger somme tider mig selv, om hvert af partiernes tilhængere mon er tolerante nok til at acceptere, at dette faktisk blev folketingsvalgets uomgængelige konsekvens, hvis landet overhovedet skal kunne styres.

På trods af det brogede Folketing, mener jeg, vi er begyndt ganske godt. Det arbejde, der skulle gøres i dette efterår, er fuldført. Finansloven er i havn, og de love, der betyder den største konkurrenceevneforbedring nogensinde, er nu vedtaget.

Trepartsforhandlingerne mellem arbejdsmarkedets parter og regeringen var resultatrige og fortsætter i det nye år.

Og vist er der da klare lyspunkter.

Lad mig nævne tre: I 1985 udgjorde statsgælden 70 % af et års samlede produktion i Danmark. I år er denne andel faldet til 59 %. Det tunge tryk af statsgælden falder ganske kraftigt. Nu har vi omsider klart overskud på vor handelsbalance. Endelig sælger vi mere til udlandet, end vi køber fra udlandet. Det er den vej, vi skal. Og ikke mindst: Den private opsparing er i kraftig vækst. Det skal vi fortsætte med, så vi selv kan finansiere – uden at låne – de kommende års nye moderniserede arbejdspladser.

Synes De, det hele ser håbløst ud? Vist gør det ej! Næh – det er sandt nok, at der kommer ingen udefra og hjælper os. Men vi kan også godt selv, når vi tager os sammen. Hvad har danskere dog ikke præsteret i tidernes løb under langt sværere vilkår. I videnskab, i kunst og kultur og i erhvervslivet. Vi skulle skamme os, hvis ikke vi forvaltede den rige danske arv klogt og forsvarligt.

Der er sandelig nok at tage fat på. Men de fleste af os kan godt gøre det hele lidt bedre end før. Så lad os bare skrue optimismen og livsmodet på igen.

Lad os være enige om, at nu vil vi holde godt sammen på Danmark.

Må jeg ønske alle et godt og glædeligt nytår!"
1989,Det Konservative Folkeparti,Poul Schlüter,"Godaften!

Når nytårsklokkerne ringer det nye år ind, lader vi nok alle vore tanker glide tilbage over det gamle år.

Hvad bragte det os af glæder og sorger?

På det nye års første dag har vi behov for at tænke fremad. Vi har brug for at sætte os mål og vælge værdier, som vi ønsker skal præge vort liv.

Men eet år bagud og eet år frem er kun en ganske kort periode i vor tilværelse.

Vi har ofte brug for at betragte vort liv i en større sammenhæng. Se længere tilbage og tænke længere frem.

Da min generations bedsteforældre fejrede nytåret for 75 år siden, stod de – uden at ane det – umiddelbart foran den første verdenskrig.

Da vore forældre fejrede nytår for 50 år siden, var det lige før den anden verdenskrig.

Er vore dages verden så blevet bedre og tryggere at leve i?

Jeg synes, det ser langt lysere ud ved dette nytår end gennem mange år.

I det gamle år blev der våbenstilstand mellem Iran og Irak. Sovjetunionen begyndte at trække sig ud efter mange års besættelse af Afghanistan. Og årets sidste uger bragte en udvikling i Mellemøsten, som måske kan blive kimen til en løsning af det palæstinensiske problem.

Men det mest løfterige er de tendenser til et begyndende tøbrud, som omsider har vist sig i Sovjetunionen.

Vi har nu fået en historisk aftale om fjernelse af en hel klasse af atomvåben i Europa. Vi kan nu realistisk arbejde for en halvering af de langtrækkende atomvåben. Og vi nærmer os forhandlinger om en kraftig reduktion af de konventionelle våben i vor del af verden.

Der er nu langt bedre udsigter og håb om en bedre og tryggere verden.

Sammenholdet i den vestlige, demokratiske verdens forsvarsalliance har været en af de afgørende forudsætninger for, at verdensbilledet nu tegner sig lysere end for få år siden. Overalt, hvor vi kan, skal vi bidrage til at styrke afspændingen og tillidsskabelsen, så verden bliver fredelig.

Gør vi derimod status over, hvordan vi har båret os ad i Danmark i det gamle år – og her bestemmer vi selv – så er der ikke så meget at være stolt over.

Danmark er stadig landet med de alt for mange uløste problemer.

Vi skal naturligvis ikke glemme, at vi bor i et dejligt land, hvor det er godt at leve. Og hvad enten vi sammenligner med andre lande eller med vilkårene for 10 eller 20 år siden, så har vi det jo utroligt godt her i Danmark.

Levefoden er højere end næsten alle andre steder. Vort sociale sikkerhedsnet, vort sundhedsvæsen, vore omsorgsordninger hører til de bedste i verden.

Men vi har bare ikke fuldt ud råd til det. Det danske samfund bruger stadig mere, end det tjener.

På trods af mange positive resultater og mange beslutsomme tilpasninger både i den offentlige og den private sektor gennem de senere år mangler vi endnu det afgørende “livtag”, som kan sikre os virkelig balance i den danske samfundshusholdning.

Så vi i det mindste får råd til at have det, som vi har det i dag.

Vi lever stadig på kredit. Vi gældsætter os fortsat til udlandet. Vi har alt for mange arbejdsløse. Vi har et skattetryk, som er alt for højt. Samtidig hører man den ene klage efter den anden om, at den service, staten og kommunerne yder borgerne, er utilstrækkelig.

Hvad er der egentlig galt i Danmark?

Hvad er det, vi gør forkert?

Forklaringen kan jo kun være, at vi tænker alt for meget på, hvad vi gerne vil have her og nu – og for lidt på, hvordan vi vil få det i de år, der ligger foran os.

Vi lever i NUET.

Men nu må og skal vi til at tænke langt. Det er vor egen og vore børns fremtid, det gælder.

Magter vi at få styr på udviklingen og orden i Danmarks hus?

Jeg er ikke i tvivl. Vi kan, vi vil, og vi gør det. Men lad os se i øjnene, at året 1989 er sidste udkald for de nødvendige og handlekraftige beslutninger, hvis vi ønsker at komme langt bedre ind i 90-erne, end vi kom ind i 80-erne.

Der er kun een vej frem til målet – og der er ingen genvej:

Vi skal samtidig begrænse forbruget i den offentlige sektor og sørge for, at vore private arbejdspladser bliver klart mere konkurrencedygtige. Vi skal først og fremmest producere os ud af vanskelighederne i det nye åbne EF-marked.

I årene fra 1983 til 1986 oplevede det danske samfund en ganske enestående fremgang i investeringer, beskæftigelse og produktion.

Det kommer vi til at gentage. Og vi må magte det uden den forbrugsudvidelse, som i de år var medaljens bagside.

Jeg ved godt, at det ikke alene er lønnen, der er afgørende for konkurrenceevnen. Men det er uklogt, hvis vi ikke vil erkende, at fra 60’erne og til 80’erne har vi i Danmark haft en langt stærkere lønudvikling end i andre lande. Det har undergravet konkurrenceevnen. Og det er en hovedårsag til den alt for høje arbejdsløshed.

Derfor siger jeg: krav om højere løn netop nu er det samme som krav om højere arbejdsløshed netop nu.

I virkeligheden ville det være langt mere effektivt, at parterne på arbejdsmarkedet forhandlede sig til rette om lavere pengeløn, mod at regeringen tilsikrede en dertil svarende nedsættelse af skatten – af trækprocenterne. Det kan gennemføres fuldt forsvarligt, og det kan give samme realløn og føre til prisfald. Men resultatet vil blive kraftig fremgang for produktion og beskæftigelse. Det vil betyde tryghed for alle, der har et job, og beskæftigelse for de alt for mange ledige.

På samme måde ville det være en vældig positiv igangsætter, hvis arbejdsmarkedets parter kunne forhandle sig til rette om en udsættelse af den forestående arbejdstidsforkortelse – som tiden jo slet ikke er til – og det kunne lette hurtigere indførelse af pensionsordninger for det flertal af lønmodtagere, som i dag kun har folkepensionen at falde tilbage på.

Det er sådanne løsninger, der skal til, hvis vi ønsker hurtige resultater.

Det er karakteristisk for os i Danmark, at vi har en alt for lille privat opsparing.

Det hænger meget sammen med et velfærdssamfund, der har mistet balancen. Vi er sikret mod næsten alt det, man andre steder netop må spare op til at imødegå. Ingen andre steder i verden er man sikret så gode vilkår under sygdom eller arbejdsløshed eller med gratis uddannelse som hos os i Danmark. Næppe nogen steder er mulighederne for at købe en bolig på kredit så gode. Hvorfor skulle man så spare op? Men hvis vi lader være, vil vi blive straffet hårdt.

Vi får stærkt brug for i de kommende år at præstere en større opsparing. Af to grunde:

For det første må vi frem til, at opsparingen bliver så stor, at vi selv kan finansiere oprettelsen af nye arbejdspladser, uden at vi er nødt til at låne i udlandet – hvad vi af gode grunde skal standse.

For det andet bliver vi flere og flere gamle. Og vi vil alle gerne kunne slutte vor tilværelse med en tilstrækkelig pension.

Men når om nogle år de, der er i produktionslivet, skal sørge for langt flere ældre end i dag, så klarer vi kun en anstændig pension ved nu at begynde at spare op. Derfor er det vigtigt, at vi får pensionsopsparingen udbredt til hele befolkningen. Det er ikke forudseende blot at leve i nuet – i stedet for at skabe grundlaget for en god alderdom.

Lad os tænke langt. Lad os tænke klogt.

Gennem 30 år har vore politiske myndigheder været for sorgløse med opbygningen af den offentlige sektor. Den voksede gennem årtier langt hurtigere end produktionen.

Med det resultat, at skattebyrden er steget ud over al fornuft, og skattetrykket er i dag en byrde, som truer med at ødelægge vore produktionsmuligheder.

Naturligvis vil vi alle sammen gerne have lavere skatter. Så vi kan få noget mere ud af de penge vi tjener – til os selv.

Men samtidig plejer vi jo at møde op med utallige ønsker om service og tilskud, som det offentlige skal klare for os.

Nu må vi lægge en linie og træffe et valg.

Vi kan jo ikke bruge det, vi producerer to gange.

Vi har nu taget fat på at gøre de offentlige systemer mindre bureaukratiske og enklere. De utallige institutioner og styrelser, der er vokset frem gennem årtierne kan godt tale at blive koordineret, trimmet og slanket.

Det er ikke fordi de medarbejdere, der arbejder i den offentlige sektor, gør en dårlig indsats. De er i reglen engagerede og dygtige. Det er regeringerne og Folketinget, som gennem årtier har været for svage og eftergivende, og som kritikløst har ladet den offentlige sektor vokse sig alt for stor.

Nu skifter vi det spor.

Men vi må også gøre os selv og hinanden klart, at vi ikke kan blive ved med at kræve flere og dyrere offentlige ydelser.

Igen må vi vælge.

Hvor meget vil vi have, at staten og kommunen skal gøre for os? Og hvor meget vil vi hellere have lov til at beholde og ordne selv?

Vi må vælge. Foretrækker jeg at betale for meget i skat for så at få de ydelser?

Eller vil jeg hellere beholde flere penge selv, fordi der er andre ting, jeg alligevel hellere vil have?

Vi skal gøre os mere klart, at det vi får fra stat og kommune – det er ikke gratis – det koster.

Og hvorfor skulle vi ikke styrke bevidstheden om det, ved at vi betaler noget – for nogle af de ting?

Vi accepterer alle sammen, at vi selv skal betale for så livsvigtige ting som brød og pålæg, bolig og tøj. Vi er bare vant til det!

Hvorfor skulle det så være så skrækkeligt, hvis vi skulle betale noget for at låne bånd og plader på biblioteket – for nu at nævne det eksempel.

Jeg er fuldt og fast overbevist om, at vi danskere nu er ved at være realistiske. Vi vil selv, vi kan selv, vi skal selv løse de problemer, vi hidtil har været for flinke til bare at udskyde.

Der er masser af energi og krudt og viljestyrke i os danskere, som vi blot skal have frigjort – så det bliver brugt til menneskers egen og til samfundets gavn.

Det er oprigtigt talt lidt tragikomisk, at det vi slås med, ikke er et fattigdomssamfunds problemer – men et velstandssamfunds vanskeligheder.

Ville vi mon ikke græmme os – og med rette – hvis ikke vi havde selvdisciplin nok til at ordne de luksusproblemer, vi selv har skaffet os på halsen.

Skulle vi være den første generation – vi, som er den mest privilegerede i Danmarkshistorien – som bare lod stå til – eller gav op.

Nej, tværtimod.

Vi har lettere ved at tage forsvarligt vare på vor samtids Danmark end nogen generation før os har haft det i deres tid.

Skulle vi så ikke kunne blive enige om, at nu vil vi helt og fuldt forvalte vor rige og fornemme danske arv klogt og forsvarligt.

Så vil vi kunne generhverve en kvalitet, som livet ikke rigtigt kan leves foruden: Vi danskeres selvrespekt som nation og som folk.

Det er hårde, men spændende år, som ligger foran os.

Jeg indbyder på denne årets første dag alle mine landsmænd til et tæt og resultatrigt samarbejde – så vi får løst Danmarks problemer til bunds. Lad os tænke langt. Lad os tænke klogt.

Vi må løse vore opgaver bedre i det nye år, end vi gjorde det i fjor.

Må jeg ønske Dem alle et godt Nytår!"
1990,Det Konservative Folkeparti,Poul Schlüter,"Godaften!

1. januar 1990 – den første dag i det sidste årti inden årtusindskiftet. Af mange grunde oplever vi alle dette øjeblik i, historien som noget ganske enestående. Vi er på vej ud af det tyvende århundrede, som gav menneskeheden ufattelige bølger af forandringer i et hæsblæsende tempo.

Vanvittige krige og undertrykkelse med menneskelige lidelser overalt på kloden. Men også utrolige fremskridt i forskning og videnskab, i teknisk formåen og i levestandard – ikke mindst i vor egen del af verden.

De næste år bør vi gøre til klogskabens årti, hvor vi besinder os på at bruge vore umådelige tekniske og økonomiske muligheder positivt og ansvarligt.

Det stiller stærke krav til vor moral og etik som mennesker og som samfund.

Vi har så ofte taget imod et nyt år med ængstelse og bekymring for, hvad det mon ville bringe os. Somme tider med direkte sortsyn eller angst.

Det skal vi ikke gøre denne gang. Midt i vintertiden oplever vi nu et enestående forår i vor egen del af verden.

Vi kan møde dette årsskifte med en optimisme og en tro på fremtiden, som er langt større, end vi har kendt på noget tidspunkt siden den anden verdenskrig.

Det har været på vej i nogle år. Klimaet mellem de vestlige demokratier og de kommunistiske lande i Østeuropa er langsomt blevet mildere.

Øst og Vest kan tale sammen på en ny måde.

Vi har længe kunnet mærke, at der var et opbrud på vej inden for de kommunistiske stater. Og så – i dette efterår kom det som en revolution. Befolkningerne gjorde opstand med en utrolig kraft – fredeligt – mod regimerne og magthaverne i Polen, i Ungarn, i Bulgarien, i DDR og i Tjekkoslovakiet.

Og så endelig i Rumænien – men med drabet af tusinder af mennesker som frihedens høje pris.

Og i selve Sovjetunionen har vi – trods alt – i kølvandet på Glasnosten – oplevet en tålsomhed over for de nationale bevægelser i de Baltiske lande, som er milevidt fra, hvad vi tidligere har set.

Det er en løfterig udvikling, som naturligvis først og fremmest er en stor lykke for de mennesker, som lever i Østeuropa. De oplever i denne tid noget, som godt kan sammenlignes med, hvad vi herhjemme oplevede i maj-dagene i 1945.

Vore europæiske nabofolk kan igen ånde friere. De kan tale friere – og de kan se frem til, at de på demokratisk vis kan få lov til at være medbestemmende om deres egen skæbne. At de ikke længere skal leve i frygt for de hemmelige politistyrkers undertrykkelse. At de kan komme i kontakt med verden omkring dem.

Jo – Østeuropa er i opbrud. Men det er ikke blot noget, som har betydning for de mennesker, som lever der.

Det skaber helt nye perspektiver både for de østlige og de vestlige lande.

Når menneskerettighederne vinder større og større plads derovre. Når menneskene kan bevæge sig frit hen over den mur, der nu er ved at blive brudt ned. Så bliver vor verdensdel som genfødt. Når Jerntæppet ruster væk, kan vi igen opleve et helt Europa. Så kan vi genoplive og forny det kulturelle og historiske fællesskab, vi på så mange måder ejer sammen med landene og folkene i den anden halvdel af Europa. Det kan få umådelig positiv betydning, at der nu kan genskabes et frit åndsliv og kirkeliv.

Vi ved endnu ikke, hvor store og hastige ændringer, der vil ske i de økonomiske systemer i Østeuropa. Det er heller ikke noget, vi skal beslutte. Det må være befolkningerne i Østlandene, der selv skal bestemme, i hvilket omfang de vil give plads for en friere markedsøkonomi.

Men der må komme reformer, der kan give stødet til en forbedring af levefoden og en stærk forøgelse af samhandelen mellem Øst- og Vesteuropa.

Til gavn for begge parter.

Jo – fremtiden ser lysere ud efter det østeuropæiske tøbrud, vi står midt i. Jeg tror, vi alle kniber os selv i armen og spørger os selv, om det virkelig er sandt, at vi oplever disse lykkelige begivenheder. – Men det er sandt.

Ikke sådan, at det med et slag løser alle problemer. Tværtimod stiller det os over for nye opgaver.

Vi skal på enhver positiv måde støtte, hvad nu er i gang. Støtte de demokratiske kræfter. Styrkelsen af menneskerettighederne. Men vi skal gøre det på en måde, som styrker tilliden til vore gode og respektable hensigter.

Det gør vi bedst, når vi respekterer det hidtidige grundlag for den østlige og den vestlige verdens sikkerhedspolitik – og derfra udbygger tilliden og fremmer afspændingen mellem Øst og Vest.

Og ved at fortsætte med at udbygge det økonomiske og politiske samarbejde inden for Fællesmarkedet, samtidig med at vi viser en udstrakt åbenhed over for landene i Østeuropa. Sådan at vi giver dem en fair chance for at styrke deres økonomi og indgå i et frugtbart samarbejde med os her i Vesten.

Jo – det er en løfterig udvikling, der er i gang. Den rejser forjættende perspektiver for afspænding og nedrustning og samarbejde i Europa.

Så er det ellers op til os selv, om vi forstår at udnytte vore muligheder her i Danmark.

Vi har sandelig demokrati og frihed her hos os. Vi har pluralisme og mange partier at vælge mellem. Vi har en fri presse og frie fagforeninger og det hele, som andre higer efter.

Men jeg spørger mig selv, om vi skønner nok på det, og om vi stærkt nok viser den ansvarlighed, som må være frihedens og demokratiets følgesvend?

Hvor i verden er der et land og en befolkning, som skulle have lettere ved at ordne sine sager klogt, end vi i Danmark? Vore problemer er luksusproblemer sammenlignet med de fleste landes.

Siden 1950’erne har vi fordoblet vores levefod. Vi går nu ind i 90’erne med en langt sundere og stærkere samfundshusholdning, end da vi begyndte på 80’erne.

Vi har løst broderparten af de tunge problemer, oliekrisen i 70’erne stillede os overfor. Men alligevel jamrer og klynker vi – selv om det seje træk gennem de senere år nu viser stærke og positive resultater.

Vi mangler nogle nøk endnu. Og mangel på konsekvens og langsommelighed i den politiske beslutningsproces er stadig et problem.

Vi har bygget vort samfund op gennem århundreder. Men udviklingen rider hurtigt. Det, som passede til vilkårene i går, er ikke nødvendigvis i takt med forholdene, som de er i morgen. Vi er så langsomme til at tilpasse os – selv til det bedre.

Men vi må nu foretage de forandringer, som er påkrævede, hvis vi vil kunne klare morgendagens udfordringer.

Det kræver af os politikere, at vi træffer beslutninger, som ikke altid kan være populære. Men at turde træffe den slags beslutninger er også, hvad vi er valgt til. Veg vi udenom, svigtede vi de mennesker, der har valgt os, og det samfund vi er sat til at tjene.

Vi må acceptere nogle barske sandheder – og det gælder jo, uanset om man stemmer Konservativt, Socialdemokratisk, Venstre, Radikalt eller hvad.

Alle, der har med politik, fagforeninger, erhvervsorganisationer eller ikke mindst det offentlige at gøre, må i de kommende år anstrenge sig til det yderste for at lette vilkårene ude på vore titusinder af private arbejdspladser – i industrien, i landbruget, i håndværket, handelen og skibsfarten. Vi skal gøre igangsætning, udvidet produktion og beskæftigelse nemmere.

Det kunststykke, vi præsterede med de 200.000 nye private jobs i årene 1983 til 1987, må vi evne at gentage de kommende år.

Og det er ganske flot, at vi nu har et handelsoverskud på omkring 27 mia.kr.

Men der skal endnu mere til – så det store værk lykkes helt og fuldt. Vi er endnu på en del områder et ældet, stift og usmidigt samfund. Derfor skal vi mobilisere alt, hvad vi kan opdrive af fantasi og nytænkning. Fremtiden bliver præget af viden-intensivt arbejde. Derfor skal vi klare langt mere forskning, højteknologi og produktudvikling. Derfor skal vi også evne at satse langt mere på uddannelse, omskoling og efteruddannelse.

Vilje og evne til bredt politisk samarbejde har vi hårdt brug for de kommende år. Også helst forståelse og samvirke med arbejdsmarkedets parter.

I 18 år har Danmark været ledet af mindretalsregeringer. Det er svære vilkår. Derfor kan det politiske liv i Danmark kun fungere effektivt, når der skabes forlig mellem en stor kreds af partier.

Som vælgerne har sammensat Folketinget gennem årtier, kan der ikke skabes eet eneste arbejdsresultat uden gennem kompromisser. Men de kan godt være saglige og forstandige.

Forudsætningen for vort danske folkestyres succes og handlekraft er, at hvert partis vælgere accepterer – ja allerhelst forlanger – at deres parti søger indflydelse og har mod nok til at forsvare, at ingen hver gang får sin vilje til 100 %.

Skal vi komme godt ind i fremtiden, må vi vågne op til at erkende, at der også stilles krav til hver enkelt af os, som mennesker og individer.

Vi er så vant til at stille krav til samfundet. Det er samfundet, der skal skabe en god tilværelse for os. Men det går ikke at lægge hele ansvaret for alting over på det anonyme samfund. Det er ganske vist så behageligt – så rart upersonligt.

Naturligvis har vi et ansvar for hinanden – og især over for de af os, der kommer i nød eller ikke klarer sig i det lotterispil, som tilværelsen også kan være. Jeg tænker på sygdom, nedbrudthed eller arbejdsløshed, der kan ramme os i flæng.

Men vi skal også stille krav til os selv. Ellers bliver vi også blot personnumre uden individuelt liv.

Hver enkelt af os har et personligt ansvar.

Uden fællesskab og forpligtelser over for familiekredsen og andre, der står en nær, kan intet samfund vokse sig sundt og menneskeligt rigt.

Det kan nok så megen samfundssolidaritet og kollektivisme aldrig fuldt ud erstatte. Vi trænger til at gøre op med modeordet om, at alting altid bare er de andres skyld eller samfundets skyld.

Vi danske, burde ikke have svært ved at gøre os klart, at vi i Danmark ejer umådeligt mange fornemme og smukke menneskelige værdier, som er værd at værne og udvikle videre. Vi er ikke altid helt enige om værdiernes karakter og kvalitet. Det kan og bør vi så strides om – og det skal vi gøre med frodighed og tolerance.

På et punkt håber jeg, vi er ganske enige. Folkestyret – og respekten for andres mening – er een af de værdier, vi skal stå sammen om at værne.

Demokratiet – folkestyret – som andre så brændende misunder os af et godt hjerte – er noget aldeles grundlæggende og umisteligt i vor danske kultur.

Lad os da så tage fat på det spændende år 1990. Lad os tage imod det som en kostelig gave og bruge det positivt.

Jeg mindes ikke et Nytår, vi har haft grund til at møde med så megen glæde og med så store forventninger.

Må jeg ønske Dem alle et godt Nytår!"
1991,Det Konservative Folkeparti,Poul Schlüter,"Godaften! 

“Vær velkommen, Herrens år” – siger vi fortrøstningsfulde mal Grundtvigs gamle nytårssalme. Nu ligger igen et helt år med ubeskrevne blade i kalenderen foran os. Vi har forventninger – vi har bekymringer – det gyser måske lidt i os. Vi ser fremad, og vi prøver at pejling af fremtiden. 

Vi har også rundet Solhvervet, og vi kan sige med Johs. V. Jensen at 

Nu er nedgang endt

og håbet tændt –

Nu kommer lyset og

den lange dag tilbage. 

Lad os frem for alt møde det nye år som den gave, det er – med forventning, tillid og tro på livet. Det manglede bare andet – efter 1990 der i al fald i vor egen del af verden blev som et trylleår. Europa, som i en menneskealder var tvangsdelt af det hæslige Jerntæppe, der rustet, er på vej til at blive en ganske anden verdensdel. 

Den næsten fredelige revolution i Øst– og Centraleuropa i ‘89 blev i år efterfulgt af frie valg og demokratisk regeringsdannelse i Østlandene. De skal ikke længere leve i frygt for de hemmelige politistyrkers undertrykkelse. 

Det er naturligvis først og fremmest en stor lykke for de mennesker, som lever i Østeuropa. Men det skaber også helt nye perspektiver for os i de vestlige lande. Når menneskene kan bevæge sig frit hen over de mure, der nu er brudt ned. Så bliver vor verdensdel som genfødt. 

Vi vil atter opleve et helt Europa. Så kan vi genoplive og forny det kulturelle og historiske fællesskab, vi på så mange måder har sammen med landene og med folkene i den anden halvdel af Europa. Men også vi skal se i øjnene, at befolkningerne i Østeuropa står over for næsten grænseløse vanskeligheder. I de nærmeste år får de det svært.

Demokrati og respekt for menneskerettighederne kan man politisk beslutte sig for i en håndevending. Men mad nok, tøj nok, varme nok og alle de andre nødvendige ting, mennesker har brug for, kommer ikke blot af en parlamentsbeslutning. 

Velstand tager tid at bygge op. At gå fra kommunistisk tvangscentralisme til fri markedsøkonomi er en uomgængelig nødvendighed. Men det er en smertefuld proces. Vi skal for østeuropæernes og vores egen skyld hjælpe og bistå overalt, hvor det kan gavne. Det er en historisk chance for hele Europa, som ikke må slå fejl. 

Det blev forsøget på perestrojka og glasnost i Sovjetunionen, der banede vejen for frigørelses– og frihedsbevægelserne i de gamle sattelitstater. Sovjet accepterede i al fald, at kommunismen blev forstødt i forstødt i Østeuropa. Alt taler heldigvis for, at her findes der ingen vej tilbage til diktatur og undertrykkelse. Og den tyske genforening er en kendsgerning, som ikke lader sig ændre.

Men det er et paradoks, at for sovjetborgerne tegner fremtiden sig langt mere usikker. Ledelseskrisen og det næsten totale økonomiske kaos i Sovjetunionen kan føre til ulykkelige, reaktionære tilbageslag. Det ville være naivt af os at lukke øjnene for denne risiko. I det omfang, vi i Vesten kan påvirke, skal vi udnytte alle muligheder for at styrke reformkræfterne i Sovjet. Det skal vi også gøre i sikker forvisning om, at en tilbagevenden til det gamle rædselsregime er dømt til at mislykkes. Man kan ikke skrue tiden tilbage. Alt for mange ved, at den kommunistiske ideologi og terror hører fortiden til som den umenneskelighed, den var. 

Netop som vi med glæde så den positive udvikling i Europa og der forbedrede Øst–Vest–forhold, som gav os håb om en fredelig verden kom så Iraks invasion i Kuwait. En ny, brutal og uretmæssig undertrykkelse. Men det glædelige blev, at et helt verdenssamfund trådte enige og beslutsomt op imod uretten. Budskabet var, og det er, at aggression ikke skal kunne betale sig. Og FN påtog sig at stå i spidsen for kampen mod aggressionen. 

Derfor var det så naturligt og nødvendigt, at også Danmark ydede sit beskedne bidrag ved at sende Olfert Fischer ned til opgaverne Golfen. Vi kan godt være stolte over det arbejde, de to besætninger yder med det gode formål at tvinge Saddam Hussein til den fredelige løsning, vi alle håber, vil lykkes. 

Set i forhold til de problemer, man slås med i verden omkring os kan vore egne synes små og betydningsløse. Men de er der, og for os selv er de jo store nok. Fordi det er vores egen hverdag, det drejer sig om. 

Man kan vist godt sige, at generelt har vi det godt i Danmark. Vi lever i et af verdens rigeste lande med et af verdens bedste sociale sikkerhedsnet. Men alligevel er der mennesker, der ikke har det alt for godt. Jeg tænker først og fremmest på de mennesker, der er ramt af problemer, som følger med den alt for høje arbejdsløshed. Det er hårdt at føle sig sat til side. Det er hårdt at være ung og ikke kunne få den uddannelse eller den plads på arbejdsmarkedet, man så brændende ønsker sig. Men jeg er overbevist om, at det kan vi ændre, hvis vi opfører os klogt. 

Jeg vil ikke foregøgle nogen, at vi kunne afskaffe arbejdsløsheden i løbet af et år eller to. Så hurtigt går det ikke. Det er det lange, seje træk, der skal til. Vi har hidtil måttet kæmpe med, at Danmarks gæld til udlandet voksede år efter år, årti efter årti. Og det har begrænset vore muligheder for, hvad vi kunne gøre for at formindske arbejdsløsheden. Men det er vi nu kommet ud over. Nu har vi fået overskud i betalingerne over for udlandet. 

Man kan måske roligt sige, at vi ikke har Europas stærkeste regering! Men vi er på vej til at have en af Europas stærkeste økonomier. Det skal vi ikke sætte over styr. Men det giver os faktisk mere handlefrihed omsider. Vi kan nu gøre mere mod arbejdsløsheden uden at sætte gælden opad igen. 

Danmark er nu det land, som har den laveste inflation. Hvis vi kan fastholde den position i de kommende år, så vil det næsten på dramatisk måde forøge vore muligheder for at få afskaffet arbejdsløsheden. 

Derfor er det så afgørende, at vi opfører os fornuftigt – ikke mindst i forbindelse med de overenskomstforhandlinger, som nu snart går ind i den afgørende fase. Så vi ikke sætter gang i inflationen igen. 

Derfor skal vi skabe tillid til, at lønmodtagerne kan fastholde deres realindkomst, selv om nye overenskomster holdes inden for meget beskedne rammer. Den tillid kan regeringen og Folketinget være med til at skabe, hvis vi på tværs af partiskellene kan samle et bredt flertal omkring den opgave, der ligger i at skabe fornyet vækst i produktionen og beskæftigelsen. 

Danmark er ikke blot en stat. Vi er først og fremmest et samfund af mennesker. Derfor skal udviklingen heller ikke bare dalre derudad uden mål og formål. Jeg tror på, at vi i den sidste del af dette århundrede, og der er kun få år tilbage, vil forme mange nye og dristige mål for samfundsudviklingen. 

Penge og økonomi vil ikke blive vores vigtigste målestok. Vi vil forsøge at skabe bedre vilkår for en tilværelse, der er forlenet med mere menneskeligt indhold. Vi vil blive stærkere præget, det tror jeg, og det håber jeg, af ansvarlighed over for det samfund, vi lever i, og dermed over for eftertiden. 

Beviset kan vi begynde med at levere i vort forhold til naturen. Miljøet, vi har arvet, det er et godt miljø, men det er belastet. Vi har arvet et smukt og frodigt land. Sådan skal vi også give det videre til vore børn og børnebørn. Det skal være et land med grønne skove, klare vandløb og friske strande. 

Derfor bruger vi også nu et tocifret milliardbeløb hvert år på forureningsbekæmpelse. Men vi må være villige til at betale en endnu højere pris. Og produktion og vækst skal ikke ske på naturens bekostning. Og så må mottoet være, at jo, naturligvis er det da også naboens ansvar – men det er først og fremmest mit eget. 

Jeg taler her om værdier, vi skal værne, og nye, vi skal bygge op. Vi lever i en opbrudstid, og alt går hurtigt. Mere og mere præges internationalt, og vi skal være med og klare os som de bedste. Men netop derfor skal og må vi evne at hævde vor egen danske kultur og vort eget danske sprog. 

90‘ernes store udfordring til os bliver, at vi uden at vende det internationale ryggen fastholder vor egen arv og vor egen identitet. Netop fordi fremtiden uundgåeligt vil bringe os så kolossalt meget nyt ukendt, er det uvurderligt, at vi fordyber os i vor egen kultur og engagerer os, rigtig engagerer os, i de vidtforgrenede danske kulturtilbud de mange folkelige aktiviteter. 

Vi har en litteraturudfoldelse, en billedkunst, et musikliv og en foreningsaktivitet så levende som nogen sinde. Interessen for historie for vor fortid er voksende – ikke mindst blandt de unge. Alle disse værdier skal vi holde levende, for de er udtryk for dansk ånd og fællesskab, som i en hektisk og teknisk tid kan give os mere indhold i tilværelsen.

Værner vi om vore danske rødder, rammes vi heller ikke af rodløsheden og kan netop trygt være deltagere i alt det internationale. Derfor skal vi også satse på fornyende dansk kunst– og kulturliv, der kan stå mål med det bedste. Det betyder overlevelse og anseelse blande Europas kulturnationer. Vi skal netop vælge at tro på værdien af kunst og kultur, som ikke altid bare skal være det sidste, når alt andet er diskuteret og betalt. 

Vi er jo så lykkelige at leve i et gammelt, rodfæstet demokrati, Men som vælgerne har sammensat det nye Folketing, kan der ikke pret noget, ikke et eneste arbejdsresultat, uden et samarbejde mellem mange partier. Det er vanskelige kår, men sådan var altså vælgernes afgørelse.

Så må det også være konsekvensen, at der i disse tider skal samarbejdes bedre og bredere end før. Partier, der i øvrigt med deres idéer og holdninger er modstandere, må nødvendigvis på en del områder lægge krafterne sammen. 

Men så må man også håbe, at partiernes tilhængere er tolerante nok til at acceptere, at dette faktisk blev folketingsvalgets uomgængelige konsekvens, hvis landet overhovedet skal kunne styres. I et folkestyre som vort så skal der altså være plads til modsætninger, jo, til meningsforskelle, til meningsbrydninger. Det er jo selve folkestyrets væsen og indhold. 

Men der må mere til, og derfor vil jeg minde om professor Hal Kochs definition af demokrati. Han sagde: “Demokrati er samtale.” Folkestyret kan ikke fungere, hvis vi hver for sig blot forskanser os bag vore egne bastioner. Jo, demokrati er samtale, som skal munde ud i forhandling og samarbejde. Måtte det føre til gode resultater i 1991, som så ofte før. 

Må jeg ønske Dem alle et godt nytår!"
1992,Det Konservative Folkeparti,Poul Schlüter,"Godaften!

Det gamle år vil først og fremmest blive husket som året, hvor Sovjetimperiet og den kommunistiske ideologi i al sin elendighed blev lagt i graven. En lang, grusom epoke, som har betydet undertrykkelse og terror for millioner af mennesker, er slut.

Efter at de østeuropæiske og de baltiske lande ét efter ét havde sagt nej til kommunismen, skete det samme til sidst i kernelandet – og Sovjetunionen er ophørt med at eksistere. Det skal vi hilse med tilfredshed – ja, med oprigtig glæde. Kun dette kan bane vejen for bedre livsbetingelser for hundreder af millioner mennesker. Vejen vil vise sig at være stenet og farefuld. Men nu er vandringen fremad mod menneskelighed indledt.

Det nye for os er, at vi nu ikke længere skal tænke og tale i Øst-Vest baner som før. Vi kan begynde at skimte konturerne til et nyt verdensbillede – og visionen om et helt og nyskabt Europa kan vi gøre til virkelighed.

Men vi skal ikke være så naive, at vi falder for fristelsen til at tro, at nu har vi i Øst eller Syd oplevet den sidste overraskelse. Fremtiden vil ikke være skånet for fare og risiko. Men der er håb – mere håb end før – om en fredeligere verden.

Tænk blot på, at sidste nytår vidste vi endnu ikke, om Saddam Hussein ville besinde sig og opgive sin erobring af Kuwait. Men en hel verden samlede sig og befriede det besatte land. Et eksempel, som vil sætte sig spor.

Først og fremmest Europa er i disse år i støbeskeen.

Fremtidens Europa vil blive noget ganske andet end efterkrigstidens. Der er vældige perspektiver i den europæiske revolution, vi nu står midt i.

Nu tegner sig et Europa, der bliver så tæt sammenknyttet politisk, økonomisk og kulturelt, at tanken om, at der skulle opstå krige i vores del af verden, må kunne gøres absurd og umulig.

Dette Europa, som består af vidt forskellige nationer og fædrelande, strækker sig fra Atlanterhavet til Ural – fra Nordkap til Sicilien.

Og vel at mærke ikke et Europa, der lukker sig inde i sig selv. Et Europa, der søger samarbejde, åbenhed og fredelig sameksistens med resten af verden.

Det er ikke nogen utopi.

Det kan lade sig gøre.

Måske kan det synes frimodigt at tegne så lyse perspektiver ved et årsskifte, hvor situationen i mange af de østeuropæiske lande er meget broget, og hvor Jugoslavien hærges af en blodig borgerkrig.

Det er åbenbart ophøret af det gamle systems tvangsundertrykkelse af etniske og kulturelle særpræg og modsætninger, som nu flammer op i tragisk aggressivitet. Vi må udnytte alle muligheder for at presse parterne til fred. Alle – også vi danske – har en naturlig og ægte trang til at være et folk og til at høre hjemme i en nation. Den trang kan og skal man ikke kvæle nogetsteds. Men den skal modnes og bygge på respekt for de andre og på mindretallenes ret.

Alle de østlige lande skal først nu for alvor til at opbygge et demokratisk system – selvom de ikke har nogen demokratisk tradition at bygge på. Det er svært. De skal og de vil forlade den håbløse centralisme og gå over til fri markedsøkonomi, så de kan forbedre levestandarden – det er uhyggelig svært.

Det er problemer og beslutninger, som de først og fremmest selv må klare. Vi kan inspirere og tilbyde råd. Men de må selv opbygge deres statsform og deres demokratiske systemer.

Det vil tage tid og kræve en enorm indsats. Og det vil ikke lykkes uden al mulig bistand – også økonomisk – fra den vestlige verden.

Mange steder skal hungersnøden i denne vinter holdes fra døren. Da kommunismen blev gennemført i Sovjet, døde 7 millioner mennesker af sult. Det må ikke ske igen – på vejen til demokrati.

Vi må hjælpe. For deres skyld og for vor egen. Vi vil ikke passivt se til, at drømmen – deres og vores – om et nyt demokratisk og fredeligt Østeuropa skulle blive slået i stykker. Eller at Vesteuropa blev oversvømmet af millioner af hungerflygtninge.

De skal hjælpes i gang – der, hvor de bor og hører hjemme. Vesten har råd men ikke råd til at lade være.

Når krisen er overvundet, skal vi samarbejde på et naturligt grundlag.

Ingen af de østeuropæiske lande har endnu styrke til at blive medlemmer af EF. Men de ser hen til EF medlemskab som idealet. Det skal vi også muliggøre i tidens løb, så vi kan se frem til at blive et helt Europa.

I hele vor del af verden tæller EF-samarbejdet med stadig større vægt, om man er medlem eller ej.

Jamen – burde vi så ikke sætte samarbejdstempoet ned? Løber vi ikke fra landene i Syd og i Nord, så det bliver sværere for dem at blive en del af EF og det samlede Europa?

Jeg mener tværtimod!

Jo mere vi styrker EF – jo mere dynamik, vi skaber i Vesteuropa, desto bedre vil vi være rustet til at trække de østeuropæiske lande med op.

Derfor er det så positivt, at vi 12 medlemslande er blevet enige om at forstærke samarbejdet. I den proces, som har fort frem til de nye traktattekster, har Danmark spillet en særdeles aktiv rolle. Det kan vi glæde os over – også fordi vi tidligere på grund af indre dansk uenighed måtte forholde os så tøvende. Denne gang har den danske enighed bidraget til, at forhandlingsresultatet på næsten alle afgørende områder er blevet, som Danmark har ønsket det. Man kan godt sige, at det sådan set er lidt udemokratisk – at vi 5 millioner danskere – fordi vi er et selvstændigt medlem – har en indflydelse, der langt overstiger vort befolkningstal!

Vi kalder det nye samarbejde for en politisk og økonomisk union. Et stadig tættere samarbejde – men med det hovedprincip, at beslutningerne skal træffes så tæt på borgerne som muligt. Nærhedsprincippet. Det betyder, at EF ikke har besluttet at blive en forbundsstat en føderation. Europaparlamentet får ikke lovgivende magt. Den bliver i Folketinget.

Formålet med unionen er heller ikke at udviske de enkelte lande og deres særpræg. Naturligvis fastholder vi også, selvom vi er tilhængere af samarbejde over landegrænserne, at være et folk og en nation med vor egen identitet. Vores danske kultur og vort særpræg er der ingen, der vil – eller kan – tromle ned. Gode impulser udefra skal vi tage imod med rod i det, der er vort eget. I disse internationale tider er det vigtigt, at vi også fordyber os i vor egen rige skat i dansk litteratur, musik, billedkunst og teater.

Sigtet med EF er at træffe fælles beslutninger, dér hvor vi ikke kan undvære at arbejde tættere sammen. Samordne – i stedet for at trække i hver sin retning.

I Danmark har vi besluttet, at alt dette skal befolkningen have lejlighed til at tage stilling til ved en folkeafstemning senere på året.

Kortene er ved at blive givet om i Europa i disse år. Men EF-unionen vil være garantien for, at spillet ikke kan udvikle sig til hasard.

Men er så vi – det danske folk – forberedt til at klare os godt i denne forandrede verden?

Det er jeg overbevist om, at vi er!

Danmarks og vi danskeres økonomi har været gennem en svær omstillingsproces de sidste 4-5 år. Vi har haft en opbremsning i det indenlandske forbrug. Det måtte vi for at bryde inflations- og gældsætningsspiralen.

Nu har vi fået en langt sundere samfundsøkonomi.

Det var et langt og sejt træk, der måtte til – men nu ser vi de gode resultater, og i årene foran os vil vi kunne høste frugterne.

Betalingsbalancen viser nu år efter får solide overskud. Vi vinder markedsandele i udlandet, og det er eksporten, der er drivkraften. Danmark sætter rekord som lavinflationsland, og det betyder, at almindelige lønmodtagere trods beskedne lønstigninger får øget købekraft. Vel at mærke samtidig med, at konkurrenceevnen fortsat forbedres. Det er sådan, det skal være.

Det giver os større økonomisk frihed. Og derfor kan vi også med glæde imødese, at der bliver plads til en moderat stigning i det hjemlige forbrug i 1992.

Folk udefra betragter os i dag som et af de økonomisk stærkeste lande. Nu skal vi holde fast i det, vi har tilkæmpet os, og så skal vi udnytte vor sunde økonomi især til at få skaffet ledige i arbejde.

Vi har oplevet en stærk forbedring af produktiviteten de sidste år. Altså, kort sagt, det resultat, en times arbejde fører til. Det er jo positivt, at færre mennesker kan producere mere. Men det gør på kort sigt bekæmpelsen af arbejdsløsheden vanskeligere. Derfor har vi brug for alt muligt godt initiativ, der fører til nye produktioner, nye salgbare serviceydelser – i ind- og udland. Det er ikke mindst de små og mellemstore virksomheder – og det er i Danmark de fleste – der skal stå for væksten de nærmeste år. Derfor skal vi fortsat skaffe dem bedre arbejdsvilkår.

Men tro nu ikke, det kun er i private virksomheder, der sker ting og sager i disse år. Vor offentlige sektor er under kraftig rationalisering.

De offentligt ansatte arbejder positivt med for at forbedre kvaliteten i den offentlige service. De fleste offentlige instanser satser i dag på venlig og effektiv betjening af borgerne. Undtagelserne skal nok få det lært. De bedste folk – og det er de fleste – i det offentlige står ikke i arbejdsindsats tilbage for nogen. Lad mig blot nævne vore hospitalsansatte eller vore politifolk som to eksempler. Det er der god grund til at anerkende og sige tak for.

Jo – vi har gode udgangspunkter for at gøre 1992 og de følgende til virkelig gode år for Danmark og os danskere.

Vor gode økonomi og de nye vilkår i det forandrede Europa betyder, at vi kan gøre 1992 til de store muligheders år. Det er op til os selv at gribe og at bruge chancerne. Men det er lige netop nu, de er der. Vi skal ikke vente med nogen som helst idé eller projekt, som kan skabe vækst og forbedret beskæftigelse.

Og så tror jeg, det er på sin plads, at vi bliver lidt mere selvbevidste og styrker troen på os selv.

Vi danskere er faktisk dygtige folk. Vi kan en masse, som de fleste andre ikke kan. Vi bygger på værdier og kvaliteter i vort samfund og vort arbejdsliv, som vi kan være stolte over – og som andre med rette misunder os.

Så lad os dog nu endelig gå til sagen og få ordnet restproblemerne. Selvfølgelig kan vi gennem dygtig indsats sikre vores levefod. Det gør vi enklest ved, at de alt for mange passive får mulighed for at blive aktive igen. Så kan vi også opfylde vort fælles brændende ønske om en positiv start på voksenlivet for alle vore unge og fortsat bedre vilkår for vore ældre medborgere.

Et af de mest positive træk herhjemme i det gamle år blev et bedre og bredere samarbejde end gennem mange år. Et samarbejde præget af god vilje fra alle sider. Det takker jeg for. Jeg tænker både på parterne på arbejdsmarkedet, på det forstærkede sammenhold mellem medarbejdere og ledelsen i næsten alle virksomheder og på det gode klima, som nu præger arbejdet i vort Folketing.

Det skal vi være kloge nok til at fortsætte med i det nye år.

“Det er viljen til at ville, der avler evnen til at kunne.”

Må jeg ønske Dem alle et godt nytår!"
1993,Det Konservative Folkeparti,Poul Schlüter,"Godaften!

For et par år siden kunne vi omsider begynde at tro på, at det lysnede til en bedre dag for alle mennesker i Europa. De gamle kommunistiske regimer blev løbet over ende overalt. Befolkningernes vilje sejrede fredeligt over magtens tyranner. Der blev frie valg og demokratisk indsatte regeringer i Østlandene.

Men efter den smukke og forjættende frihedsbølge meldte hverdagen sig kun alt for hurtigt igen.

I nogle af landene – især de, som tidligere i deres historie var fortrolige med demokratiets væsen – kæmper man tålmodigt og solidt den svære kamp, de vidste, det var, at gå fra kommunistisk tvang hen imod en fri markedsøkonomi.

I andre af landene har gamle modsætninger fået overtaget, og religiøse, etniske og nationalistiske spændinger har ført til borgerkrig, ødelæggelse, sult og elendighed.

Det tidligere Jugoslavien er på randen af et kollektivt selvmord, og vi er vidne til menneskelige tragedier, som det er svært at fatte, kan finde sted så tæt på os selv i det, vi troede, var vores moderne, civiliserede tidsalder. Vi oplever forbryderisk fornedrelse, forfølgelse og folkedrab, som ikke har kendt sit sidestykke i Europa siden Hitlers tid.

I det gamle Sovjet – ikke mindst i Rusland – møder vi bekymrende tendenser, som rummer betydelig risiko for den demokratiske udvikling. Ingen kender svaret på, hvad der vil ske, eller hvordan magtforholdene ser ud om en måned eller et år.

Sådan ser Europa ud i dag. Verden er ikke, som verden burde være.

Det gode – og det onde – tager stadig livtag. Vil måske altid gøre det.

Den gamle sang, vor egen Hostrup skrev for over hundrede år siden, er stadig aktuel:

“Det som lysner over vangen,
er det aftenrød?
Var monstro det svanesangen,
som fra Sundet lød?
klart kun står en gylden strime,
slukkes den påny?
Hvad er denne brydningstime?
Skumring eller gry?”

Jo – tvivlen kan godt stadig snige sig ind hos os. Men vi har tov at håbe. Og endnu vigtigere: Selvom vi er et lille land – så har vi ret til og pligt til efter evne at påvirke og præge udviklingen i den rigtige retning.

Derfor støtter vi, at De forenede Nationer mere og mere kan påtage sig at gennemføre fredsbevarende og fredsskabende aktioner.

Derfor fortsætter vi som pålideligt og solidarisk medlem af NATO, der har været så værdifuld som garanten for vor egen fred og som bolværket, der muliggjorde den folkelige opstand i Østlandene. Derfor justerer vi vort eget danske forsvar, så det bliver bedre skikket til at deltage i FN-indsatserne, samtidig med at det fortsat kart løse sine øvrige opgaver i en verden, der stadig er usikker.

Derfor deltager Danmark med mere mandskab end de fleste lande til varetagelse af de uhyggeligt krævende aktioner i det tidligere Jugoslavien og mange andre steder. Derfor har vi ønsket at være blandt dem, der yder mest – selvom det nok rækker for lidt – i den humanitære indsats så mange steder på kloden.

Vi i Vesteuropa har gennem årtier solidt bygget bro over tidligere tiders fjendskab og modsætninger, og har gennemlevet en hidtil i historien uset grad af fred og velstand. Vort europæiske fællesskab er et møjsommeligt opført bygningsværk, som vi skal vedligeholde, forstærke og udvide. Det skal være et åbent hus med plads til de nye – fra nord og fra øst – som skal være velkomne i vi andres tætte samarbejde.

Folkeafstemningen den 2. juni, hvor vi i Danmark med et lille flertal på 50,7% stemte nej til den ny unionstraktat, gjorde et stærkt indtryk rundt i alle andre lande. Som sommeren gik, tror jeg, de bedre og bedre forstod den danske melding – og vi forklarede den også selv:

Danmark vendte ikke ryggen til Europa den 2. juni. Det er kun meget få, der ønsker, at Danmark skulle melde sig ud af samarbejdet. Men der var dele af Maastricht-traktatens indhold, som de fleste danske følte sig utrygge ved, eller var direkte imod, skulle have virkning for Danmark.

Siden har vi oplevet, hvad jeg godt tør kalde et enestående fornemt samvirke mellem hele 7 af Folketingets partier med det formål at skabe et nyt grundlag, som forhåbentlig kan forene de fleste, der stemte nej, og de fleste, der stemte ja.

Svært var det, og alle måtte vi vise hensyn og gøre indrømmelser til andre partier. Vi blev enige om et godt dansk oplæg, og derfor stod vi stærkt.

På Edinburgh-topmødet fastslog alle vi 12 regeringer, at vort samarbejde bygger på, at vi er uafhængige og suveræne lande, der er enige om at udøve visse af vore kompetencer i fællesskab.

Det er således ikke Europas Forenede Stater eller en anden slags federation, der skal skabes.

Desuden udmøntede vi i Edinburgh den nye grundlov for samarbejdet:

Nærhedsprincippet om, at der kun skal træffes beslutninger i fællesskab, hvis en opgave ikke kan løses godt nok af landene hver for sig.

Hertil kom så den historiske, juridisk bindende aftale mellem Danmark og vore 11 partnere, som giver Danmark den positive særbehandling, vi har ønsket. Helt og fuldt netop, som vi selv ville.

Danmark står uden for en eventuel møntunion med fælles mønt.

Vi fastholder vor økonomiske og sociale selvbestemmelsesret. Danmark skal ikke deltage i fælles forsvar og forsvarspolitik.

Danmark står uden for det, man kalder unionsborgerskabet. Vi bestemmer selv, hvad dansk statsborgerskab indebærer, og hvilke mennesker det omfatter.

Edinburgh-aftalen er et fornemt eksempel på, at landene lytter til hinanden og tager hensyn til hinanden – uanset landenes størrelse. Som gode demokrater respekterede de elleve andre den danske folkeafstemning og imødekom os, fordi de kunne acceptere, at dette for os var en national nødvendighed.

Det kan vi godt være bekendt at komplimentere og takke vore europæiske partnere for.

Det levendegør, at vi respekterer hinandens nationale særpræg og identitet. Det er forskelligheden, det mangeartede og de talrige minoriteter – også kulturelt – der er Europas rigdom og alsidighed.

Dybest set er det måske netop bekymringen for at kunne miste den danske identitet, som gør mange skeptiske i disse internationale tider, hvor vi kan føle os ganske belejrede af udenlandsk påvirkning – ikke mindst i de elektroniske medier.

Vi holder naturligvis fast i vor egen kultur og vort eget sprog, som afspejler det særlige, danske gemyt. Kunne H.C. Andersen være fransk? Ku’ Benny Andersen være russer? Nej – vel?

Men kulturelle påvirkninger kan og skal naturligvis ikke respektere landegrænserne. Danmark skal ikke være et lukket land med en indeburet kultur. Dansk og europæisk kultur har altid været flettet ind i hinanden.

Udenlandske håndværkere var ejendommeligt nok mestre for de fleste af vore meget danske landsbykirker. Guldhornene, måske vort mest nationale stykke poesi, blev skrevet af en ung digter af tysk afstamning, inspireret af Goethe og Schiller. Kuhlau, født ikke så langt fra Hannover, skrev musikken til Elverhøj. De danske guldaldermalere havde aldrig fået guld uden kontakten med udlandet. Eckersberg og Købke var af fremmed afstamning.

Man kan blive ved. Også med nutidige eksempler.

Men vi har ikke blot modtaget – også givet.

Søren Kierkegaard – selv meget dansk – skrev engang “Vistnok er det at give saligere end det at modtage. Men er dette så, da er den givende jo i en forstand den trængende, trængende nemlig til den salighed det er at give. Og så er det jo dog saligere at modtage end give”.

Citatet er ligeså snørklet som vor kulturelle udveksling med udlandet.

Vi kan være stolte over dansk kulturs indsats ude i verden: Tag fra nyere tid eksempler som film instruktørerne Dreyer, Gabriel Axel, Bille August eller Lars von Trier.

Eller arkitekturen. Utzons operahus i Sydney og von Spreckelsens triumfbue i Paris, der blev vartegn for to hovedstæder.

Da von Spreckelsen havde vundet arkitektkonkurrencen i Paris, blev han spurgt, hvad han hidtil havde bygget. De troede, han gjorde nar, da han svarede: “Et par små kirker i Danmark”. Meget dansk. Springet fra det beskedne til det virkeligt store kan være lille. Når vi ikke er angste for det spring, magter vi at præstere store resultater.

Som H.C. Andersen stilfærdigt sagde det: “Et lidet land, men dog så vidt om jorden end høres danskens sang og mejselslag”.

“Small is beautiful”, som englænderne siger. Det kan vi godt gøre til en dansk livsform.

Vi har i de seneste år oplevet enestående flotte resultater i vor samhandel med udlandet, og tusinder af danske virksomheder har bevist, at de hører til de dygtigste i verden. Få lande kan fremvise samme imponerende tal for handels- og betalingsbalance som Danmark kan. Dansk økonomi er nu blandt de stærkeste.

Men vi skal have flere i arbejde, og den store ledighed er det vigtigste

punkt på dagsordenen. Den internationale konjunktur er skuffende lav, og det kan vi ikke ændre på alene.

Men vi kan beslutte os for en ny strategi, der skaber eget beskæftigelse. Stadig bedre konkurrenceevne kan godt give nye jobs. Men den vareproducerende del af erhvervslivet vil hverken på kort eller langt sigt kunne afskaffe arbejdsløsheden. Produktionen bliver fortsat effektiviseret mere, end efterspørgslen stiger. Det er på tide, vi ser det i øjnene.

Det er et kulturproblem, vi står overfor i et traditionsbundet dansk samfund – en kæmpeudfordring. Vi skal nyvurdere, hvordan samfundet skal indrettes i fremtiden. På talrige områder skal vi lære at dække behov for serviceydelser over for virksomheder og over for mennesker. Det fører måske ikke til højere materiel velstand i gammeldags forstand – men det betyder højere livskvalitet.

Serviceydelser i topkvalitet er noget, der ligger for os danskere. Det vil også kunne føre til ny eksport. Vi har allerede mange eksempler på det.

Hvis nogen skulle kunne klare sig godt, selv under en svag verdenskonjunktur, så er det Danmark.

Betingelsen er, at vi stædigt holder fast i den solide og stærke økonomi. Ingen letsindige svinkeærinder, og så målbevidst bedre og bedre uddannelse på alle niveauer.

Derfor siger jeg til alle, der har god vilje i det politiske liv og ude på vore virksomheder og arbejdspladser:

Kvæl mismodet, det negative, det skeptiske og ængstelige. Lad os nu tage fat på at ekspandere og gå i vækst. De økonomiske forudsætninger for at sætte noget mere i gang er så gunstige, at der ikke er grund til at vente.

Lad os nu se noget mere positivt på tingene. Det er, hvad Danmark allermest trænger til for øjeblikket.

Den brydningstime, vi lever i, skal ikke være skumring – men gry.

Må jeg ønske Dem alle et godt nytår!"
1994,Socialdemokratiet,Poul Nyrup Rasmussen,"Jeg tilbragte dagene op til jul i Israel. Det var et officielt besøg med alt, hvad det indebærer. Men det gav mig også en personlig oplevelse, som jeg har tænkt meget over siden.

På museet i Jerusalem for nazismens ofre er der en række sejler, der for hvert land i Europa viser, hvor mange jøder, der blev sendt til udryddelseslejrene.

1,5 millioner fra Sovjetunionen, 65.000 fra Østrig, 3 millioner fra Polen, 200.000 fra Ungarn osv.osv.

For Danmark er tallet 53.

53 tragedier, ja. Men i krigens sammenhæng et helt utroligt lille tal. Resten af de danske jøder, ca. 8000, blev reddet.

De blev reddet, fordi danskerne var enige om, at de skulle reddes.

Jeg stod og så på tallene, og jeg blev faktisk en lille smule stolt over at være dansker.

Vi er et lille land, men ved den lejlighed tænkte vi stort.

De danskere, der udførte redningsaktionerne, satte personlige hensyn til side – og gjorde det rigtige.

I oktober var det 50 år siden. De danske jøders flugt til Sverige blev markeret – og måske blev det markeret mere i udlandet end i Danmark.

Måske er det noget typisk for os danskere, at vi skal til udlandet for at blive mindet om, at det at være dansk er noget særligt, noget man godt kan være stolt af.

De kvaliteter, vore forældre demonstrerede så fornemt – for halvtreds år siden, var menneskelighed, mod, handlekraft og holdning. Det nægtede at affinde sig med uretten – og de nægtede at synke hen i afmagt.

Nøjagtig de egenskaber er der brug for i dag. Ikke blot over for forfulgte i andre lande, men i allerhøjeste grad herhjemme – hos os selv.

Og måske er det et reelt problem, at vi har ladet en følelse af afmagt snige sig ind på os.

Efter tyve år med arbejdsløshed har vi nu vænnet os til at tælle arbejdsløse i tusinder, i titusinder, i hundredtusinder.

Vi har vænnet os til de alt for store tal.

Igennem de seneste syv år har vi oplevet den længste økonomiske nedtur siden krigen. I den periode har pessimismen og modløsheden bredt sig.

Samtidig har vi set et mere og mere delt Danmark. Mellem dem og os. Mellem vi, der har et arbejde, og de, der intet har.

Sådan vil vi ikke have det. Og sådan er det ikke.

Jeg har på det seneste haft en fornemmelse af, at det nærmest er helligbrøde at tro på at tingene kan blive bedre. Tænk hvis det virkelig skulle gå hen og blive et rigtigt godt nyt år.

Vi skal afvise afmagten. Vi skal ikke acceptere den. Vi skal tværtimod nu vise mod og handlekraft – men vi skal hele tiden overveje, om vi gør det rigtige.

Gør vi for eksempel det rigtige, når den ene del af befolkningen får mere og mere travlt, mindre og mindre tid – mens en anden del af befolkningen skubbes længere og længere ud, ud af arbejdsmarkedet, ud af fællesskabet – helt derud, hvor de til sidst ikke har andet end tid?

Gør vi det rigtige, hvis vi tror, at de økonomiske kræfters frie spil nok skal klare problemerne for os? Sådan nærmest af sig selv?

Ja, det er der nogen, der tror.

Men det tror jeg ikke. Jeg tror på handlekraften og model – men aldrig uden menneskelighed.

Jeg tror på, at problemet med arbejdsløsheden kan løses – men det kan ikke løses af politikerne alene – og det kan ikke løses på et øjeblik. Det er en lang vandring.

Men enhver vandring starter med det første skridt.

Og det første skridt er taget. 1993 blev året, da der blev gjort en ekstraordinær indsats for at få flere i arbejde i Danmark.

1994 bliver året, hvor resultaterne vil begynde at vise sig.

Vi vil for første gang i otte år se færre arbejdsløse ved årets slutning end ved årets begyndelse.

I 1995 kommer den internationale økonomi også igang.

Vi skal forberede os på en fremtid, der rummer helt nye muligheder. Vi kan og vil skabe en masse nye arbejdspladser i de kommende år, hvis vi tør tænke nyt.

Et stærkt og effektivt erhvervsliv er forudsætningen for velfærdssamfundets økonomiske grundlag og beskæftigelsen.

Det er afgørende. Men det er ikke nok. Tiden er en anden. Kravene til os er anderledes. Ny teknik, helt nye produktionsformer og den internationale økonomi har ændret vore betingelser fundamentalt.

Vi ved også godt, at hensynet til miljøet stiller nye krav til vor produktion.

Vi skal udnytte de muligheder, der ligger i at lade den private og den offentlige sektor arbejde sammen.

Vi skal blive dygtigere til at eksportere den viden og kvalitet, der i dag ligger i det danske samfund – i ældreforsorg, i uddannelsessystemet, inden for børnepasning og hospitalsvæsen. For os naturlige elementer i et samfund – men for mange andre noget, man endnu kun drømmer om.

Vi skal bevare det danske samfund på et niveau, der passer sig for et af verdens rigeste lande. Et niveau, hvor der for min skyld gerne må være nogen, der har for meget, men hvor der til gengæld ikke skal være nogen, der har for lidt.

Men vi vil længere end det.

Det virkelige gennembrud får vi den dag, vi opdager, at lykken ikke nødvendigvis er en stigende mængde arbejde til den enkelte, men nye arbejdspladser til flere og en bedre fordeling af det arbejde, der er.

Først da kan vi afskaffe arbejdsløsheden helt.

I 1993 skabte vi en række nye orlovsordninger. De er ikke lavet for at skaffe familien Danmark flere ting. Men for at skaffe familien Danmark mere tid. Tid til hinanden, tid til uddannelse, tid til børnene. Tid til at have det rart.

Og de er netop også lavet for at skaffe plads til nogle af de mange, der gerne vil ind på arbejdspladserne og give en hånd med.

For arbejdsløshed er jo netop ikke noget, som blot vedkommer de arbejdsløse.

Arbejdsløshed trækker dybe spor i alle dele af samfundet. Den sætter skel i befolkningen, skaber splittelse i familierne og utryghed blandt børnene – og med utrygheden følger aggressionerne.

Vi har set ulykkelige tilfælde af grov vold mellem helt unge mennesker. I den seneste tid er vi to gange blevet rystet over helt uforståelige knivdrab begået af ganske unge mod andre unge.

Vi kan selvfølgelig vælge at betragte det som tilfældigheder. Vi kan vælge at betragte det som enkeltstående tragedier. Men sandheden er jo, at der er noget helt galt, når sådan noget kan foregå i vores land.

Vi – de voksne generationer – har et medansvar. Vi har et medansvar for, at de værdier, der var vigtige for vore forældre og bedsteforældre, også skal være vigtige for vore børn.

Vi skylder vore børn at vise dem, at de betyder noget for os. Vi skylder hinanden et samfund, hvor familier kan trives – med arbejde, med uddannelse og med tryghed.

Men mest af alt drejer det sig om de værdier, som præger vores hverdag – og som vi giver videre til vore unge.

Her kan vi nok lære noget af den ældre generation. I en rørende bog beskriver børn deres forhold til de ældre.

En pige fortæller:

“Jeg har noget ud af at være sammen med ældre mennesker. De lytter altid og afbryder aldrig. Man kan komme til dem med problemer. Man kan betro sig til dem”.

På denne dag er der tradition for gøre status, men i disse år er det faktisk meningsløst at tage et enkelt år ud og give det karakter – dertil er forandringerne for store og for dybe.

Lad mig derfor gøre noget andet.

Lad os et øjeblik tænke fem år tilbage, til begyndelsen af 1989. Lad os antage, at en person sagde:

“Indenfor de næste fem år vil Berlin-muren være forsvundet, Sovjetstyret være opløst, apartheid vil være under afvikling i Sydafrika og palæstinenserne og israelerne vil have indgået en fredsaftale”.

Hvad ville vi have sagt om den person?

Lad os antage, at en anden person i 1989 havde sagt:

“Indenfor de næste fem år vil der være udbrudt en grusom borgerkrig midt i Europa, hel- og halvfascistiske bevægelser vil vinde frem og en nationalistisk bølge vil gå over verden.”

Hvad ville vi have sagt om den person?

Sandheden er, at begge fik ret.

Derfor er det i virkeligheden op til os selv, om vi vil tro på – og handle efter – et positivt eller negativt livssyn. Jeg vælger det positive.

Verden kan forandres gennem politiske holdninger og beslutninger.

Der er ingen af problemerne, vi behøver at give op overfor. Vi har redskaberne til at løse dem.

Vi skal bare bruge dem og bruge dem koordineret. Det kræver en indsats af os – og af alle andre demokratiske lande. Og det gør en forskel, om den indsats bliver gjort.

Vi skal i den forbindelse ikke gøre os mindre, end vi er.

I det nye europæiske samarbejde, som nu hedder den Europæiske Union, har mange danske været bekymrede. Det sled med to folkeafstemninger – også i forholdet mellem befolkning og politikere. Vi delte os i det spørgsmål.

Det er jeg meget bevidst om.

Derfor vil vi fastholde det grundlag Danmark sagde ja til den 18. maj. Det indebærer retten til at sætte hælene i, når vi mener, det er nødvendigt – men også pligten til at arbejde for et åbent Europa, hvor også vore nordiske naboer og de nye demokratier i Østeuropa er med.

Vi skal heller ikke i andre sammenhænge gøre Danmark mindre.

Det er – blandt andre – danske soldater, som under næsten umulige vilkår kæmper for at holde de stridende parter i det tidligere Jugoslavien fra hinanden. Det er – blandt andre – danske chauffører, der kæmper for at bringe nødhjælp frem til krigens ofre. Det er en indsats, vi kan være stolte af.

I de fjerneste afkroge af verdens fattigste lande er der også danskere, som arbejder for at hjælpe andre.

Og når jeg møder repræsentanter for udviklingslandene, ved de godt, hvem vi er – og de har meget godt at sige om Danmark.

Når jeg møder baltere ja så kender de også Danmark og har så meget godt at sige om os, at man næsten bliver helt forlegen.

Så nok er vi små. Men det er på ingen måde ligegyldigt, hvad vi gør – heller ikke på den internationale scene – og navnlig er det ikke ligegyldigt, med hvilken holdning vi gør det.

Og da vil jeg slutte med en historie fra det Mellemøsten, der nu langt om længe kan se frem til den første forsoning og skrøbelige fred mellem palæstinensere, israelere og deres nabolande.

En rabbiner spurgte sine elever, hvordan man afgør, i hvilken time natten er forbi, og dagen begynder.

“Er det, når man på lang afstand kan kende en hund fra et får spurgte en af eleverne. “Nej”, svarede rabbineren.

“Er det, når man på lang afstand kan skelne mellem et dadeltræ og et figentræ”, spurgte en anden. “Nej”, sagde rabbineren.

“Men hvornår er det så”, spurgte eleverne.

“Det er, når du kan se ind i et menneskes ansigt og få øje på din bror eller søster i det. Indtil da er natten stadig hos os”.

Historien kan selvfølgelig forstås som en kommentar til situationen i Mellemøsten. Eller som en påmindelse om, at de flygtninge, der i disse år søger et asyl i Danmark, ikke kommer for at tage landet fra os.

De kommer hertil på flugt fra nød og elendighed – i tiltro til, at danskerne stadig – som for 50 år siden – husker at tænke stort.

Der skal være brug for os alle i Danmark. Også for dem, der ikke kan råbe så højt. Vi skal holde sammen om vort samfund.

Godt nytår."
1995,Socialdemokratiet,Poul Nyrup Rasmussen,"Godaften og glædeligt nytår.

I år er det 50 år siden, der blev fred i Danmark. Det vil blive fejret overalt i landet. Vores forældre og bedsteforældre vil mindes de lykkelige dage omkring befrielsen. Om aftenen den 4. maj vil vi igen tænde lys i vindueskarmen. Den 5. maj vil vi holde mindehøjtidelighed for dem, der faldt. Vi, der kun var børn i 1945, vil have god grund til at takke dem, der med livet som indsats, skaffede Danmark friheden tilbage.

Vi står i gæld til dem, der sørgede for, at vi i dag kan leve som frie mennesker i et af verdens rigeste lande.

Fred, frihed og velfærd tager mange idag for givet, og hvorfor overhovedet debattere friheden og velfærden? Kommunismen har jo spillet fallit. Berlinmuren er faldet. – Så nu kan vi blot lade internationale konferencer tage sig af verdensfreden og den frie markedsøkonomi af velfær-den. – Og så iøvrigt passe os selv i vort eget lille smørhul.

Eller kan vi?

Vi har lært, at fællesskab og vilje er stærke drivkræfter. Vi fik freden dengang. Men der er stadig krig i verden, ikke så langt herfra. Vi ved idag, at det er helt nødvendigt at stå sammen med andre lande og arbejde aktivt for fred og frihed også i Europa.

Det fik jeg bekræftet i sidste måned, da vi var samlet til europæisk topmøde i Essen. For første gang siden Anden Verdenskrig mødtes stats- og regeringschefer fra Øst- og Vesteuropa for at drøfte udvidet samarbejde i EU. Der sad vi – i hjertet af Tysklands Ruhrdistrikt – hvorfra man har leveret kanoner til 2 verdenskrige. Der mærkede vi histori-ens hjul dreje. Jeg tror, alle følte – det er nu det gælder. Det er nu, vi skal tænke stort. Nu er dagsordenen en an-den. Nu har vi en historisk chance for at forene fred, de-mokrati og ny fremgang for alle folk i et helt Europa – uden nye Berlinmure, koldkrige og ulykkelige mennesker på flugt.

Den chance må vi ikke lade gå fra os!

Det er ikke mindst det, vi skal bruge FN og det europæiske

samarbejde til.

Vi ved, at arbejde for freden koster. Danske FN-soldater og frivillige i det tidligere Jugoslavien gør dagligt en ind-sats for at hjælpe ofrene i en ulykkelig krig. Den har kostet flere danske livet og givet andre varige sår. Men indsatsen er ikke forgæves. Uden FN havde de civile tab været end-nu større, og borgerkrigen måske total.

Krigens flygtninge fra Jugoslavien søger ly og tryghed i andre lande i Europa – også i Danmark.

Vi er kun 5 mio. mennesker i Danmark. Jeg forstår godt, at mange er bekymrede og utrygge for Danmarks fremtid i en verden, præget af flygtningestrømme. Vi har jo – trods alt – så meget at værne om og så meget at miste.

Men vi har bade værdier og styrke til at klare den udfordring. Og tænk hvis det nu var os selv. Vi skal yde vores. Det er vores pligt som mennesker i et humant samfund at yde den støtte, vi kan. Gør vi ikke det, har kynismen sej-ret. Diskussionen må ikke strande på, om der i Danmark er plads til at bosætte nødstedte flygtningefamilier.

I stedet skal vi nu have afklaret, hvordan vi kan placere og hjælpe flygtninge i Danmark og i det øvrige Europa – indtil de, der har mulighed for det, kan rejse tilbage til deres eget land.

Det enkelte lands indsats er vigtig – men kan ikke stå alene.

Det er en meget vigtig opgave for EU, at sikre et bedre samarbejde for at løse problemerne med Europas flygt-ninge.

Men allervigtigst er det, at vi evner at bruge det europæi-ske samarbejde til at ville freden – før nye konflikter blus-ser op, og før flere mennesker drives på flugt. Det kan vi bedst ved at hjælpe Østeuropa til ny økonomisk fremgang, og et bedre miljø.

Sammen med de nye medlemslande i Norden skal vi i det hele være med til at sætte den politiske dagsorden for Europa. – Det europæiske samarbejde vi ønsker i fælles interesse.

EU skal bruges i kampen mod arbejdsløsheden. EU skal være aktiv, når det drejer sig om miljøet. EU er ikke til at komme uden om, hvis vi skal den stigende kriminalitet i Europa til livs.

Vi skal samarbejde i EU om de opgaver, vi kun kan løse i fællesskab. Omvendt skal EU ikke blandes ind i sager, vi bedst kan klare selv.

Det er nødvendigt i Europa at samarbejde om fælles op-gaver.

Det samme gælder indadtil – mellem os alle i Danmark – om det, vi har fælles og om velfærdssamfundets fremtid. Jeg så et billede af en dansk hverdag i avisen 2. juledag, som sagde mere end mange ord.

Til den ene side:

Ungt par ved Dankortautomaten. De sidste julegaveind-køb. Velstand og fremgang. De er inde i varmen.

Og lige om hjørnet:

En ældre mand med ryggen til. Han roder i en af kommu-nens affaldskurve. Måske efter et par tomme flasker, som han kan sælge. Han er udenfor.

Er det billedet af velfærdssamfundet Danmark i 1995? Et delt Danmark – mellem dem, der er indenfor og dem, der er udenfor?

Er det det billede, vi vil se af vores land?

Eller vil vi beslutte, at sådan skal det ikke være – og drage de nødvendige konsekvenser. Kan det overhovedet lade sig gøre?

Ja, det kan det – men det kræver, at vi selv vil. Vi kan ikke bare skubbe ansvaret for hinanden over på samfundet. Samfundet er lige præcis så godt, som vi selv gør det til.

Men jeg synes faktisk, at nogle af velfærdssamfundets advarselslamper blinker. – Det går bedre nu. Ja. Men alt er ikke, som det burde være.

Kan det være rigtigt, at medmennesker i Danmark er uden social kontakt, ensomme og udstødte?

Kan vi være bekendt, at samfundet ofte opleves utilstræk-keligt, netop når vi har brug for det? F.eks. når gamle mennesker skal vente på hjælp i flere uger?

Jeg synes ikke, vi kan være det bekendt. Men, vi skal ikke spørge, om samfundet kan være det bekendt. Det er i sidste ende både den enkeltes og alles ansvar, om vel-færdssamfundet fungerer. Det er følelsen af ansvar for hinanden, der skaber et stærkt og helt samfund.

Alt for mange tager velfærdssamfundet for givet – uden at vi selv gør en indsats. Og så har vi vel troet på, at sam-menholdet kom af sig selv.

Tiden er inde til, at vi tager stilling til værdierne. At vi tør have klare holdninger til udviklingen af det samfund, vi alle er en del af. At vi gør os klart, hvad vi vil, men også, hvad vi ikke vil.

For mig er frihed og sammenhold fundamentale værdier. Vi må beskæftige os langt mere med det enkelte men-neskes ansvar – også for sammenholdet. Hvis ansvarsfølelsen forsvinder, har vi for alvor problemer.

Vi vil have et stærkt og helt, ikke et svagt og delt sam-fund.

Det kan godt være at nogen føler at velfærdsamfundet har en tendens til at fratage den enkelte eget initiativ.

Men velfærd og den enkeltes ansvar er ikke modsætninger – de er hverandres forudsætninger. Det kan vi tydeliggøre ved at skabe en ny balance mellem samfundet og den enkeltes rettigheder og pligter.

Vi afviser afmagten og utrygheden som udstøder de svage – netop dem som samfundet skal beskytte, men som i stedet bliver hægtet af.

Vi vil sørge for at folk får en chance til, også selvom det gik galt første gang.

Det gælder den tredjedel eller mere af en ungdoms årgang, som enten ikke får en uddannelse eller job.

Det gælder på arbejdsmarkedet, hvor dem der har arbejde må vise større solidaritet overfor dem, der ikke har.

Virksomhederne må også påtage sig et større socialt an-svar. Jeg synes, tanken om at indføre et “socialt kapitel” i de nye overenskomster er spændende og rigtig.

Vi skal skabe bedre sammenhæng mellem arbejdsliv, fami-lieliv og hjemmeliv.

Vi skal fortsat sikre, at den danske arbejdskraft hører til blandt verdens bedst uddannede. Både for dem, der har job og dem, der skal have det.

Vi skal fortsætte indsatsen for at hjælpe svage og udstød-te grupper, syge, ældre og handicappede. Det drejer sig om at sikre boliger, pleje og service uden lange ventetider.

Det offentlige skal lægge rammerne. Regeringen vil være klar med initiativer og tilbud. Men alle må give en hånd med. Vi kan jo godt. Vi ved det bliver gjort i idrætsfor-eninger, klubber, boligforeninger og på ældrecentrene. Vi hjælper jo hinanden lokalt.

Lad os føre de gode lokale erfaringer videre på arbejds-pladserne og overfor bredere samfundsopgaver. Vi er jo netop stærkest i de menneskelige fællesskaber. Lad os derfor skabe flere fællesskaber, baseret på de fundamentale menneskelige værdier, som er de vigtigste for os alle – tid, sammenhold, solidaritet, dygtighed, glæde, venskab, familieliv og kærlighed.

Den langsigtede udvikling af velfærdssamfundet angår os alle. Ansvar og pligter omfatter ikke blot mennesker, men også natur og miljø. Vi skal alle være frontløbere i kampen for rent vand og miljø – også for vore børns skyld.

Mennesker og miljø kommer først.

Tidspunktet for at tage fat på arbejdet, kan næppe være bedre.

Vi oplever et økonomisk opsving uden sidestykke i 30 år. Danmark får topkarakterer i Europas økonomiske karakterbog. Det er ikke et mål i sig selv, men en god forudsætning for en bedre samfundsudvikling.

Det er lykkedes, at få nedbragt arbejdsløsheden og få skabt nye jobs – sådan som Regeringen satte det som hovedmål. De kommende år vil vi kunne få op imod 100.000 flere i arbejde.

Nu har vi den økonomiske fremgang, vi har arbejdet for. Lad os love hinanden, at vi bruger den, så det ikke går som tidligere.

Det må ikke gå sådan, at der bliver større og større for-skelle. At flertallet får det bedre og bedre, mens et vok-sende mindretal ikke får gavn af opsvinget.

En afrikansk tv-producer har lavet en film om os – “Den stille stamme”, kalder han den. Han udtrykker sig sådan om sit første møde med danskerne:

“Mit første indtryk af Danmark og befolkningen var kulde. Men ved nærmere eftertanke er det stilheden, der fylder billedet af en dansker. En stilhed, der kun bliver brudt af lyden af hurtige skridt.”.

Passer denne beskrivelse med vores egen opfattelse af os selv? Er vi blevet kolde, reserverede, os selv nok?

Jeg tror, at der er noget om det. Den stressede hverdag, problemerne med at få tiden til at slå til, arbejdsløshed, frygten for at virke svag, hvis man åbner sig, alt det sæt-ter sit præg på os. Vi virker ofte travle og indelukkede. Vi samler os i små grupper. Fællesskabet svinder ind.

Vi bliver nødt til at erkende, at vi i flere sammenhænge har bevæget os væk fra den kulturarv, der så klart doku-menteres med det danske smil: Gæstfriheden, omsorgen for andre, lysten til at være sammen med andre. Det gæl-der i forhold til landsmænd, familie, venner – og det gælder i forholdet til flygtninge og andre, der gæster vort land.

For dem, der ikke ved, hvor de vil hen, er alle veje lige gode. Det er de ikke for os. Det er de ikke for mig.

Den måde, hvorpå vi behandler folk, der har brug for hjælp, folk i nød, er prøven på vor menneskelighed. Den prøve skal og vil vi bestå. Danmark er stort nok til det. Vore værdier og vort demokrati har styrken.

Skal vi ikke vælge det som udgangspunkt.

Godt nytår."
1996,Socialdemokratiet,Poul Nyrup Rasmussen,"Godaften og glædeligt nytår. 

Så skriver vi 1996, kun fire år fra årtusindskiftet. Det er både tankevækkende og respektindgydende, at vi som de første siden vikingerne snart skal opleve at gå ind i et nyt årtusind. Men tiden er ikke bare en række år. Tiden er vores liv. “Fremtiden kommer af sig selv, fremskridtet ikke”, sagde Poul Henningsen. Tiden nærmest flyver afsted, og verden er i hastig forandring. Mange føler, at tiden og det høje tempo styrer deres liv næsten automatisk. Der er tilbud på alt, og der konkurreres fra alle sider om vores tid og om vores opmærksomhed. Hvordan omsætter vi vores fremtid til fremskridt i ordets egentlige forstand? 

Vi skal bruge vores liv ordentligt og tænksomt. Vi skal kende vort ståsted. Vi skal selv gøre noget. Hvad vil vi, og hvad vil vi ikke? Vi skal have vilje til at vælge til og fra, som enkeltpersoner og som familie, unge som ældre. Som folk. 

Vi har alle muligheder, som vi skal forstå at udnytte. Vi skal være i stand til at kombinere det gamle med det nye, at tage det bedste med os. Grundlæggende værdier; ansvarlighed, respekt, fællesskabet med andre er også vores ballast i fremtiden. Vi skal selv kridte banen op. Kun på den måde kan fremtiden blive til fremskridt. Det er den virkelige udfordring. 

Jeg så for nylig et fotografi af en stor dreng, der læser i en bog, mens han har musik i øret fra sin walkman. Radio og fjernsyn kører samtidig, sandsynligvis på fuld drøn. Flere bøger og blade ligger parat, hvis han skulle komme til at kede sig. Og jeg er sikker på, at der også kører en computer et eller andet sted i lokalet. På den ene side et skræmmebillede af vores modsætningsfyldte tid. Vi kan drukne i information, overfladisk underholdning og utallige tilbud. På den anden side er det også en vision om en verden med mangfoldige muligheder. Vi kan kontrollere teknikken, hvis vi vil.  Vi kan skabe fremskridt, hvis vi har viljen til det. Og vi vil næppe nogensinde høre den dreng sige, at der er noget, der ikke kan lade sig gøre.  

Mange på min alder eller ældre misunder af og til den yngre generation. De unge har muligheder, vi ikke havde. De kan nå det, vi ikke nåede. Men det kan vi bare ikke bruge til noget. Vi skal ikke lefle for ungdommen. Det kan de unge sagtens undvære. Men ærligt talt. Vi kan godt glæde os og lade os inspirere af det gåpåmod, hvormed mange unge griber de nye muligheder. Og vi har jo også ønsket og arbejdet for, at det skulle blive sådan. De unges livslyst er i virkeligheden et tiltrængt hip til den brokke-kultur, som vi kan være tilbøjelige til at dyrke i ny og næ. 

De unge i dag er langt bedre kendt med andre folks vilkår og levevis, end vi var, da vi var unge. Det kan vi lære af. De unge ved, at det er nødvendigt at kigge ud over grænserne og indgå i et internationalt samarbejde. Hele verden står på vid gab hver dag, ikke mindst takket være medierne. Den internationale udvikling bevæger sig hurtigere end nogensinde. Det er ikke så underligt, hvis nogen ligefrem bliver grebet af angst for fremtiden og ønsker sig tilbage til tiden fra før verden gik af lave. Nogle tror måske, at tingene dengang var mere enkle. Det er jeg nu ikke engang sikker på, at de var. Og næppe mere fredelige eller lykkelige. “De gode gamle dage” var ikke altid så gode. Hvis man kun skuer tilbage eller overlader det til andre at bestemme, får man ingen indflydelse, hverken på egen eller verdens fremtid. Vi skal have visioner og vilje til at forme fremtiden. Vi skal søge indflydelse og træffe de nødvendige valg. Det gælder i vores eget land og i det internationale samarbejde. 

Jeg tror på, at 1996 bliver et godt år. Det gør jeg, fordi 1995 både herhjemme og ude i den store verden på mange måder sluttede positivt og optimistisk. Efter års lidelser i det tidligere Jugoslavien er der omsider indgået en fredsaftale, som vi alle håber vil holde. Danmark var med fra første færd, vi tog aktivt del i arbejdet for freden. Indsatsen har skabt stor respekt om vort land. Danmark vil også være med, når fredsaftalen nu skal sikres. Vi deltager i den internationale styrke, som efter FN’s beslutninger er sat til at overvåge freden. Vi ved, at indsatsen for fred i verden koster. Nogle af dem, der var med, betalte den højeste pris, et menneske kan give. Og der er desværre lang vej, før vi igen kan være sikre på fred og stabilitet i området. Uden vilje og beslutsomhed sker det ikke. 

1995 vil også blive husket for begivenhederne i Mellemøsten. Den historiske fremgang i fredsprocessen, men samtidig det meningsløse mord på en af fredsskaberne: Israels ministerpræsident Yitzhak Rabin. Midt i tragedien har vi været vidner til parternes ukuelighed. Fredsprocessen skal gå videre. Ekstremisternes vold skal ikke få lov til at stoppe udviklingen. Viljen til fred er stærkere end nogensinde. 

FN’s sociale topmøde i København i marts måned gav gode resultater. Staters sikkerhed har i årtier været vigtigere end menneskers sikkerhed og levevilkår. Det sociale topmøde blev et vendepunkt. Verdens statsledere slog fast, at varig fred må bygge på menneskers tryghed. Derfor skal bekæmpelse af fattigdom, arbejdsløshed og social udstødelse sættes højest på den internationale dagsorden i årene, der kommer. Det blev sagt lige ud: Markedskræfter alene kan ikke klare den opgave. Der er brug for politisk handlekraft. Opgaven er ambitiøs og kan kun løses, hvis de velmenende ord omsættes til handling. Det kræver vedholdende politisk vilje og beslutsomhed, og med topmødet i København tog vi et vigtigt skridt. 

I Europa står vi foran et vendepunkt. Vi kan skabe fremgang også for de kommende generationer. Skal målet nås, kræves politisk klarsyn, og det kræver mod og vilje til at overvinde vanskelighederne. Det er nødvendigt, at Danmark fortsat deltager aktivt i EU-samarbejdet. Der er ikke noget alternativ, for vi er jo en del af det Europa, der har afgørende betydning for vor fremtid. Mange er skeptiske. Det kan jeg egentlig godt forstå. EU-systemet kan virke uoverskueligt, tungt og ofte ineffektivt. Men at EU-samarbejdet ikke fungerer godt nok i dag, betyder ikke, at selve idéen bag samarbejdet skal kasseres. Opgaven er at udvikle samarbejdet i den rigtige retning. Vi skal kræve, at EU-samarbejdet bliver forenklet og gjort mere nærværende, åbent og forståeligt.

EU’s regeringskonference, som starter til marts, har et emne på dagsordenen, der vil overskygge alle andre: udvidelsen af Den Europæiske Union med de central- og østeuropæiske lande, herunder de baltiske lande. Danmark har i kraft af vor beliggenhed ved Østersøen en særlig forpligtelse, men også enestående muligheder. Regeringskonferencen bliver ikke overstået på en weekend eller to. Den vil sandsynligvis vare et års tid. 

Vi skal sikre freden og stabiliteten i et Europa, hvis historie er fyldt med blodige krige, konflikter og ustabilitet. Jeg har kaldt det “fredens projekt”. Det lyder enkelt og ligetil, men det er en kæmpe opgave, som har betydning for os alle. Der er stadig trusler mod fred og stabilitet i Europa: økonomiske og sociale uligheder, etniske og kulturelle forskelle og miljøproblemer. Udvidelse af EU, hvor økonomi, handel, kulturelle og menneskelige relationer er i centrum, er den eneste vej til sikring af fred og stabilitet i Europa. De unge demokratier i Øst- og Centraleuropa skal forankres og udvikles. Vi skal bistå med vores erfaringer. Nu skal vi bygge bro over gamle skel. Danmark går ikke baglæns, men fremad. Og vi har forberedt os godt med et klart dansk forhandlingsoplæg. Det handler vor fælles fremtid om, og der er ingen grund til at ryste på hånden. 

1996 rummer muligheder, som vi ikke havde før. Det gælder internationalt, og det gælder herhjemme. 1995 sluttede godt med en bred politisk aftale om de økonomiske rammer for 1996. Nu kan vi fortsætte den stabile, sikre kurs, vi har fulgt de seneste tre år: Flere kan komme i arbejde. Flere kan dygtiggøre sig. Samfundets økonomi bliver stadig stærkere. 

Det danske velfærdssamfund er under forandring og fornyelse. Velfærd er ikke formynderi. Velfærd er større valgfrihed for den enkelte. Men det er ikke ensbetydende med at overlade folk til sig selv. Vi vil ruste til forandringer uden at sætte velfærden over styr. Vi vil have mere selvbestemmelse og valgfrihed. Vi vil bruge flest kræfter dér, hvor der er størst brug for dem: på børnene, uddannelse, sygehuse, de mest udsatte grupper og pleje af vore gamle. 

I fornyelsen af velfærdssamfundet har vi truffet vore bevidste valg for fremtidens arbejdsmarked og uddannelser. Nu kan vi se de unge mennesker og langtidsledige i øjnene. Nu kan folk komme hurtigere i gang med job og uddannelse. Det sociale sikkerhedsnet bliver et springbræt og ikke en hængekøje. I stedet for lavere ydelser og større huller i det sociale sikkerhedsnet har vi valgt at bygge på rettigheder og pligter for den enkelte. Det er den danske vej.

Den politiske ledelse af landet handler om de ydre rammer for menneskers trivsel og liv, men om indholdet taler vi alt for sjældent. Det handler fornyelsen af vort velfærdssamfund jo også om. Den enkelte skal stille sig selv spørgsmålet: Får jeg nok ud af mit eget liv? Bruger jeg det godt nok? Hvad vil jeg med det? For vi har jo alle et ønske om at spille hovedrollen i vores eget liv. Et spændende liv sammen med andre. Men evnen til at spille den hovedrolle, er ikke alene knyttet til de ydre vilkår. Den beror også på indre styrke og selvværd. Evnen til at overskue sin situation. Føle sig tryg, kende nogen, man kan udrette noget sammen med, eller blot tale med. 

Jo, Poul Henningsen havde ret, da han sagde: “Fremtiden kommer af sig selv. Det gør fremskridtet ikke.” Vi har opbygget et samfund, der er bedre end de fleste. Vel et af verdens bedste. Vi har skabt store værdier. Vi har organiseret os i god ro og orden, og vi udvikler vores velfærdssamfund på samme måde. Fordi vi vil. Og fordi vi står sammen om det.

Gode tider er ikke kommet af sig selv. Sådan vil det heller ikke være i fremtiden. Men samler vi kræfterne og gør en aktiv indsats, kommer vi langt. Tilsætter vi dygtighed, flid og folkeligt engagement, er mulighederne utallige. Sådan vil vi fastholde og udvikle det Danmark, vi holder af. 

Godt nytår!"
1997,Socialdemokratiet,Poul Nyrup Rasmussen,"God aften og glædeligt nytår.

1996 blev et godt år for Danmark. Der har været situationer i det forløbne år, hvor dansk politik har været mindre kønt at se på.

Men i forhold til væsentlige spørgsmål og begivenheder i vores omverden, er vore egne skærmydsler trods alt kun små krusninger.

Det fornemmede jeg selv meget stærkt, da jeg i efteråret besøgte Sarajevo i det tidligere Jugoslavien.

De gamle ramponerede sporvogne kører igen fyldt med mennesker. Kampe og snigskytter er langt om længe blevet stoppet af en massiv international indsats.

Da jeg mødte børnene i Sarajevo, blev jeg glad og stolt over, at Dan-mark gør en indsats.

Over alt mærker man respekten for de danske soldaters arbejde og tilliden til det danske humanitære hjælpearbejde. Vi husker, at det har krævet ofre.

Sarajevo fortæller os endnu engang, at fred og frihed ikke kan tages for givet.

De har lagt krigen bag sig. Nu skal vi hjælpe med at sikre freden.

For 4 år siden vi gik i gang med at rette op og sætte en ny kurs for Danmark.

Dengang mente mange – efter al for lang tid med stigende arbejds-løshed – at Danmark nærmest var ramt af en naturkatastrofe. Noget, vi ikke kunne gøre noget ved.

Dengang kendte mange én, der var blevet arbejdsløs.

Men vi satte os for at gøre noget.

I dag kender mange én, der er kommet i arbejde.

Der er de sidste 3 år skabt 85.000 flere arbejdspladser i Danmark.

Og på alle områder går det den rigtige vej med dansk økonomi.

Inflationen og renten er lav. Kronen er stærk, der er overskud overfor udlandet.

Nu gælder det om at holde fast i den gode udvikling, så vi ikke falder tilbage til gamle uvaner.

Arbejdsmarkedets parter har et stort ansvar at løfte ved forårets overenskomstforhandlinger. Det skal de leve op til.

Vi ved fra de seneste år, at der kommer lige så god realløn og flere arbejdspladser, når vi lader være med at bevilge hinanden større lønstigninger, end produktionen kan bære.

Ellers snyder vi os selv.

De sidste 3 år har gjort Danmark til en af de økonomisk stærke natio-ner. Næste år kan vi som et af de første lande i Europa gå fra at stifte gæld til at betale gælden tilbage.

Næste generation skal ikke betale renter af den gæld, vi har stiftet, samtidig med, at de skal forsørge os som pensionister. Derfor skal gælden ned.

Men et er den økonomiske gæld, noget andet er miljøgælden.

Miljøet er vort fælles ansvar, og vi skal hverken bilde os selv ind, at det er noget, vi kan vente med til i morgen, eller at det er noget, andre klarer for os.

Indsatsen begynder med os selv, i vores egen hverdag, og den gæl-der også erhvervslivet, hvor vi fortsat vil stille fornuftige, men konse-kvente krav til renere produktionsmetoder.

Vi vil fortsætte med at nedbringe miljøgælden. Nøjagtigt som vi har gjort det i de senere år. Al tale om at udvikle et bedre liv, mister sin mening, hvis vi ikke har rent vand, frisk luft og sunde fødevarer.

For hvad hjælper alverdens velstand, hvis vi ikke kan trække vejret?

Vi har skabt et samfund med større velstand, mere velfærd, bedre tryghed og renere miljø end i de fleste andre lande.

Det samfund kalder man ude i verden “den danske model”. Det er os.

Det har vi kunnet gøre, fordi vi ikke har gjort personlig frihed og fælles ansvar til hinandens modsætninger.

Frihed for den enkelte går hånd i hånd med pligten til at tage et an-svar. Et ansvar for sig selv og sin familie.

Men også ansvar for, at der findes et samfund, der har styrke til at sikre omsorg for de svage og udsatte – omsorg for mennesker, der kommer i nød. Det kan jo ske for os alle sammen.

Vi vil ikke måle et samfunds kvalitet på, hvordan de mest velhavende klarer sig. I Danmark måler vi kvaliteten på, hvordan vi behandler hinanden og ikke mindst de svageste.

Hos os er det ikke bare tegnebogens tykkelse, der bestemmer den enkeltes tryghed.

Vi har fælles ansvar og fælles betaling over skatten. Fordi vi ved, at hvis de fælles opgaver bliver overladt til privat betaling og privat forsikring, så mister vi sammenholdet og grebet om samfundets svageste, dem med den store risiko og den lille indkomst.

I Danmark skal man ikke gå i hundene, fordi man bliver syg eller gammel. Man skal ikke forlade hus og hjem, fordi man mister sit arbejde.

Intet menneske bliver bedre af utryghed. Utryghed er det dårligste brændstof, hvis vi ønsker fremdrift i samfundet.

Der er nogen, der siger, at vi ikke har råd til folkepension, efterløn og dagpenge. De kalder det ”folk på overførselsindkomster”. Hvad er det for noget?

Er det ikke mærkeligt, at vi skulle have mindre og mindre råd, jo mere vi tjener?

Danmark er verdens 4. rigeste land og vores økonomi går utroligt godt, ikke mindst på grund af danskernes store arbejdsindsats og vilje til at opsparing.

Vi har råd til velfærden.

Men der er fortsat ting, der ikke fungerer godt nok. Vi må gøre en ekstra indsats for at sikre kvaliteten i vores samfund.

Vi må gøre mere for at få nedkæmpet de mange ventetider på mange sygehuse.

Vi må gøre en ekstra indsats for de psykisk syge, der mangler behandling og omsorg.

Vi skal have gjort op med de forhold, der har henvist alt for mange til passivt at blive forsørget. Folk skal have en håndsrækning til at bruge deres talenter. Yde deres bedste. Vi skal hjælpe folk til at klare sig selv.

Systemer, institutioner, organisationer har kun deres berettigelse, hvis de hjælper mennesker til at blive frie, aktive og ansvarlige samfundsborgere. Vi har ikke brug for emsighed, vi har brug for omsorg – og omtanke.

Vi har brug for, at arbejdsmarkedet bliver mere rummeligt. Med plads til dem, der gerne vil, men som har svært ved at holde tempoet. Og plads til dem, der alt for længe er blevet holdt udenfor.

Derfor er der brug for de reformer, som vi allerede er i gang med. Reformer, som vi vil fortsætte med i det nye år.

Jeg er helt overbevist om, at vi vil være i stand til at styrke de holdninger, som er det grundlæggende i den danske model.

Velfærd og tryghed er ikke problemet. Det er en afgørende del af løsningen.

Når nogen alligevel tvivler på, om vi kan bevare vores velfærd, hænger det sammen med, at de  ser, at arbejdspladser flytter ud til nye verdensdele.

Mange arbejdspladser vil også i fremtiden flytte fra Danmark. Det kan ikke undgås. Sådan er det.

Det danske svar på denne udfordring er ikke at læne sig tilbage eller at forsøge at kommandere jobbene hjem igen. Det første hjælper ikke, og det sidste kan ikke lade sig gøre.

Men jeg er overbevist om, at vi kan skaffe endnu flere vellønnede jobs til landet.

Det er de sidste 3 år, der får mig til at tro på, at vi kan – uden at det skal koste os i velstand, og uden at det fører til nye skel. Men det kræver arbejde og vilje.

Vi skal stille krav til os selv og vore evner til at udvikle os. Så vi kan klare de nye udfordringer.

Det handler om uddannelse: At alle unge får mulighed for at dygtiggøre sig. At alle voksne får tilbud om efteruddannelse.

Det handler om produktion: At vi forsker i nye produkter, nye metoder, nye markeder. At vi er i top med den ny teknologi.

Det handler om vort land: at vi har baner, lufthavne, havne, veje og broer, der hurtigt og let binder os sammen med verden omkring os.

Danmarks originale bidrag til verden er jo den danske velfærdsmodel. Den kan godt stå distancen: Tryghed, frihed, miljø, menneskeværd og i virkeligheden verdens mest flittige og arbejdsomme folk.

På disse centrale områder skal Danmark være et foregangsland – ikke bare en dårlig kopi af store samfund, der ikke har løst ret mange af deres grundlæggende problemer.

I dag er det 25 år siden, at danskerne sagde ja til EF. Men lige siden har der været tvivl om, hvad vi egentlig vil med Europa.

Det er stadigt som om, vi ikke kan finde os til rette i det europæiske. Men ærligt talt. Lad os nu skabe klarhed over, hvor vi vil hen.

Vi er – med rette – kritiske over for enhver tendens til en superstat i Europa – sådan noget vil vi ikke have.

Derfor siger vi nej til at afgive selvbestemmelse, som ikke er nødvendigt for at løse fælles problemer.

Holder vi os det for øje, giver EU Danmark nogle fordele. Vi har en indflydelse, som har afgørende betydning for os selv og for landene omkring os.

Det er værd at huske på, at forskellen på magt og indflydelse er tilstedeværelse. Det er værd at huske på, at de væsentlige beslutninger i Europa bliver truffet under alle omstændigheder.

Danmark er ikke en ø i Nordatlanten, som kan sammenlignes med Island. Vi har heller ikke Norges mængder af naturgas og olie.

Derfor skal Danmark være med. Men vi skal stille op og kæmpe for vore egne holdninger, blandt andet begrænse bureaukratiet og detailreguleringen.

Vi ønsker et åbent Europa – fred og økonomi går hånd i hånd, når vi taler om udvidelse mod Øst. Vi ønsker styrket samarbejde, når det gælder økonomi, beskæftigelse og kriminalitetsbekæmpelse.

Med udvidelsen med de nye demokratier i Øst- og Centraleuropa står vi for første gang nogensinde overfor at kunne skabe fred og fordragelighed i Europa, som indtil for få år siden var delt af et jerntæppe og tidligere hærget af krige.

Lad os nu udnytte den chance. Lad os beslutte os. Det er den vigtigste udenrigspolitiske opgave i den kommende tid.

Jeg har i aften talt meget om tryghed, men tryghed er desværre ikke en selvfølge.

Flere og flere er bange for at gå ud om aftenen. Ældre mennesker tør ikke tage tog eller bus, fordi de frygter vold og tyveri.

Vi bliver rystede, når sagesløse udsættes for vold på gaden. Jeg forstår godt frygten og tænker ofte på ofrene og de efterladte.

Lad mig sige det, så det ikke kan misforstås: Vi vil ikke finde os i det. Vi vil den vold til livs.

Folk skulle kunne gå på gaden, uden at skulle se sig over skulderen. Unge skal kunne gå ud og more sig, uden at være bange for at komme til skade.

Politi og retsvæsen vil derfor få stærkere magtmidler i kampen mod dem, der truer andre og ringeagter menneskeliv.

Det indebærer, at vi vil være konsekvente overfor forbrydere. Også de helt unge. Hvis vi ikke har egnede institutioner for de unge, der dyrker vold, så skaffer vi nogen.

Der skal ikke være tvivl om, at samfundet klart og utvetydigt er på ofrenes side.

Derfor vil vi gøre alt, hvad der står i vores magt for at stoppe gadevold blandt unge mennesker, uanset hvor de kommer fra.

Vi vil samtidig sætte alt ind på at ændre holdningerne hos de unge – både hos de unge indvandrerbørn og hos alle andre danske unge. Her har familien et stort ansvar.

De skal også vide, at vi anser det for at være fejt – og ikke spor sejt – at gå med kniv. Også her har familierne et stort ansvar.

Der findes ingen undskyldninger for vold mod sagesløse borgere.

Vi vil værne om gæstfriheden overfor dem, der slår sig ned blandt os. Men det kan vi kun gøre, hvis såvel forældre som børn accepterer spillereglerne og lever op til de samfundsnormer, der er grundlæggende for os.

Men vi har meget at gøre i 1997.

Vi er ikke på hold sammen. I den store internationale sammenhæng er vi ét folk, og der er mere, der forener os end skiller os.

Vi har gjort det godt, og vi har skabt et godt samfund. Vi har nogle uløste problemer, men hvem har ikke det?

Vi må stole på os selv, på vores evne til samarbejde og fornyelse.

De brede løsninger, hvor synspunkter bøjes mod hinanden, er dem, der har størst styrke og holdbarhed.

1996 var et godt år for Danmark. 1997 har alle muligheder for at blive endnu bedre.

Godt Nytår!"
1998,Socialdemokratiet,Poul Nyrup Rasmussen,"Godaften.

1998 bliver et skelsættende år for Danmark. For det er jo et år, hvor danskerne to gange skal til stemmeboksene.

Folkeafstemningen om EU og Folketingsvalget. Begge afstemninger er afgørende for Danmarks fremtid.

Som nation har vi vist, at vi godt kan gøre os gældende. Ikke alene med formidable sportspræstationer. Med en ny nobelpristager i kemi. Vi kan også sætte spor – ved beslutsom deltagelse i det internationale samarbejde. Ved at sige vores mening – om menneskerettigheder, fredsarbejde og demokrati.

Når Estlands, Letlands og Litauens præsidenter siger: Tak Danmark, fordi vi ikke blev glemt – hverken i NATO eller i EU.

Så er det fordi de andre regner med os som land, som folk. Så er det fordi de andre lande forventer noget af os – også i fremtiden.

Vi skal ikke isolere os. Vi skal være med. For at gøre noget for andre, er at være noget. Især når man gør lidt mere, end man behøver at gøre.

***

Den 28. maj skal vi stemme om den ny Amsterdam-traktat og dermed om Danmarks fremtidige placering i Europa.

Jeg har lyttet og lært af folkeafstemningerne i 1992 og 1993.

Vi danske er et selvstændigt folk. Og vi ønsker at være os selv. Men det er ikke det samme som at have nok i sig selv. Danskerne vil godt være en del af Europa – Europa må også godt være en del af Danmark – men også kun en del.

Derfor var det afgørende at nå et resultat i Amsterdam, hvor den danske befolkning kunne genkende de værdier, vi bygger på i det danske samfund.

Det lykkedes faktisk, men ikke ved at lægge os fladt ned for de andre – ikke ved at følge den franske eller den tyske vej, men ved at følge den danske vej.

De fire danske forbehold er fastholdt, som jeg lovede.

Samtidig er den ny traktat et klart fremskridt for de danske mærkesager og værdier: Menneskerettighederne, demokrati og større åbenhed, bedre samarbejde om miljø og beskæftigelse. Det var benhårdt forhandlingsarbejde – men det lykkedes.

Amsterdam-traktaten er ganske enkelt langt bedre end den vi har. Den koncentrerer sig om de problemer vi har fælles. Hverken mere eller mindre.

Men allervigtigst er, at vi nu omsider kan begynde opbygningen af et udelt, demokratisk og fredeligt Europa.

Et samarbejde, hvor hensynet til vore børn og børnebørn er i centrum. Fordi det gælder sikringen af freden, miljøet og en stabil fremgang.

Vi og andre i EU stod jo sammen til FN’s klimatopmøde i Kyoto i kampen for et bedre miljø. Det var andre, der slæbte med fødderne.

Jeg kan se et europæisk samarbejde tone frem, der er bedre til at håndtere konflikter og flygtningestrømme. Et samarbejde, der også mere effektivt bekæmper international kriminalitet.

Et Europa, hvor der er trukket en klar streg mellem vores egen nationale selvbestemmelse og det, vi ønsker, EU skal samle sig om.

Men også et samarbejde, hvor tingene ikke går stærkere, end at befolkningen kan følge med.

Vi skal være med i det samarbejde. Vi må ikke sætte os selv ud på sidelinien. Der er ikke rart at være.

Derfor: Lad os blive og gøre os gældende med fuld styrke. Med vore danske holdninger til, hvad der er et godt samfund.

Vi har noget at byde på.

***

Vi danskere har altid været parate til at hjælpe mennesker i nød.

Derfor er vi foregangsland i verden, når det gælder u-landsbistand og international fredsbevarende indsats.

Vi kan gøre endnu mere for at hjælpe, forebygge og afbøde flygtningeproblemer ude i verden, hvor undertrykkelse og konflikter raser.

Men vi skal også fortsat være parate til at hjælpe personligt forfulgte mennesker, der kommer hertil.

Jeg vil ikke være med til at give køb på den grundlæggende medmenneskelige holdning til flygtninge – selv om der i det forløbne år har været uhyggeligt mange røster, der har krævet det.

Sandheden er jo, at de allerfleste indvandrere og flygtninge, der har fået bopæl i Danmark, yder et meget positivt bidrag til vores samfund.

Sandheden er, at vi i Danmark modtager en meget lille del af denne verdens mange millioner mennesker på flugt.

Der er nogen, der påstår, at når vi overhovedet påtager os et ansvar, og tager imod flygtninge, som er personligt forfulgte, så betyder det, at vi ikke har råd til at tage os ordentligt af de syge og de gamle herhjemme.

Men sådan hænger tingene jo ikke sammen. Sådan er det ikke og sådan bliver det ikke.

Når det er sagt, må jeg også sige, at hvis mennesker ikke er personligt forfulgte, men alligevel kommer hertil for at gøre brug af vores velfærdssystem, så må vi også sige stop.

Danmark kan ikke løse verdens problemer alene. Derfor hverken kan eller vil vi give udlændinge lov til at bosætte sig i Danmark, alene fordi vi har bedre økonomi og højere ydelser end det land, de kommer fra.

Med den nye udlændingelov skærper vi vores indsats mod svindel, menneskesmugling og illegal indvandring.

Jeg føler i det hele taget et stort ansvar for at hanke op, der hvor der er reelle problemer og hvor mange mennesker er utrygge og vrede.

Jeg ved, at danskerne ikke er blevet racister.

Men jeg ved også, at der f.eks. er store problemer i boligkvarterer, hvor mange udlændinge uden arbejde lever under ghettolignende forhold.

Vi må bryde dette mønster.

Der skal især gøres en ekstraordinær indsats for, at udlændinge, der fremover får ret til at opholde sig i Danmark, hurtigt lærer dansk og får ret og pligt til uddannelse og arbejde.

Alle, der slår sig ned her, skal lære vore normer og regler at kende og respektere vor kultur og samfundsorden.

Under et besøg for nylig på et dansk gymnasium kom en lille gruppe tyrkiske drenge og piger hen til mig og sagde: Lov os at gennemføre en strammere lovgivning, så der gribes ind over for snyd og så alle lærer at tale dansk. Lov os, at det bliver muligt for os at få arbejde i Danmark – Ellers råber danskerne efter os på gaden.

‘Ellers råber danskerne efter os på gaden’. – Sådan må det ikke blive, og sådan behøver det ikke at blive i Danmark.

Jeg vil også gerne, at vi med den ny lovgivning kan hjælpe disse unge til at undgå at blive presset til arrangerede ægteskaber med slægtninge fra det gamle land, som de ikke kender personligt.

Med den ny udlændingelovgivning får vi ro om tingene og sikrer, at de nye i Danmark hver på deres måde kan bidrage til en positiv udvikling.

***

Tiden er kommet til, at skabe rammer for et arbejdsmarked, der giver mere plads og rum for hensyn til familien.

Alt for mange børnefamilier lever i dag et hektisk liv, nogen måske mere hektisk end godt er.

Vi har alle set unge forældre – oftest er det jo moderen – komme cyklende til daginstitutionen i det tidlige morgenmørke, med de små søvndrukne bag på cyklen.

Kan vi ikke gøre det lidt bedre? Kan vi ikke gøre det lidt mindre stresset i den næste store etape af samfundets udvikling? – Jeg tror det. At sætte børnefamilierne i centrum handler jo om andet og mere, end om børnechecken skal hæves eller sænkes med 500 kr.

Det handler om, at familien får mere tid til at være sammen. Det er vigtigt, at både far og mor får lige muligheder for at tilbringe tid med deres børn. Men det er også vigtigt, at især kvinder kan gøre det, uden at det går ud over deres jobmuligheder bagefter.

Der er brug for holdningsændringer.

Det handler også om, at hver enkelt vælger fra og til.

Og det handler om, at arbejdsmarkedets parter og virksomhederne viser større lydhørhed. Vi kan godt udforme nye måder at tilrettelægge arbejdet på.

Det vil tage tid, det ved jeg godt. Men beslutningerne skal træffes nu.

***

Vi mennesker tilhører naturen og ikke omvendt!

Hver dag ser vi nye eksempler på usikkerhed i almindelige menneskers dagligdag.

Det er helt uacceptabelt, at der sker forurening af vores drikkevand.

Det kan ikke være rigtigt i vort moderne samfund, at der skal være risiko for at blive syg af det, man spiser. Medierne kan alt for ofte berette om nye bakterier, der florerer i vores mad.

De moderne produktionsforhold har vist sig også at have en bagside. Det er nok ikke tilfældigt, at vores moderne samfund også bliver kaldt for et risikosamfund.

Derfor er det på tide at stoppe op og stille skarpt på miljøet, på de moderne produktionsmetoder og på dyrenes velfærd. Jeg har lagt afgørende vægt på, at vi nu også gør noget – at vi handler.

Umiddelbart før jul fik vi aftalt principperne i en ny vandmiljøplan. Kvælstofudledningen skal begrænses mærkbart, pesticidforbruget nedbringes. Det skal nu følges op i praksis.

Vi må finde frem til, hvilke forhold der er bedst for dyrevelfærden og for dyrenes sundhed. Det er jo ikke nogen hemmelighed, at brugen af den megen medicin i dyr ofte hænger sammen med levevilkårerne. Der er brug for en opstramning. Den vil komme snarest.

Vi skal sikre – hvad der turde være selvindlysende – at der bliver produceret fødevarer af høj kvalitet. Vi skal også her være foregangsland.

***

1997 var et godt år for os i Danmark. På fem år er Danmark som forandret.

Prøv bare at tænke fem år tilbage. Dengang havde vi et helt andet Danmark end i dag. Mismod, tvangsauktioner, virksomhedslukninger og stigende arbejdsløshed måned for måned.

Sådan er det ikke længere.

Vi skal mere end 15 år tilbage, for at finde en arbejdsløshed så lav som nu.

Navnlig er der rift om de unge. Dem, der har været længe væk fra job, har fået nye chancer. Arbejdsløsheden for de over 50-årige begynder nu også at falde. Efter mange år med underskud er der nu overskud på finanserne, og vi betaler af på gælden.

Derfor er det urimeligt, når vi samtidig skal høre på de evige angreb på velfærdssamfundet og de stadige krav om voldsomme nedskæringer. Det er både usympatisk og unødvendigt. Danmarks sunde økonomi og gode beskæftigelse er jo beviset på det modsatte.

Høj beskæftigelse og et godt velfærdssamfund går hånd i hånd. Jeg har aldrig troet, at man fik det bedste frem i mennesker gennem større utryghed og usikkerhed.

Med Danmark i fremgang har vi alle muligheder for at tage fat på alt det, vi ikke har kunnet før. Holder vi fast i den ansvarlige økonomiske linie, kan vi igen tage et nyt stort skridt mod bedre livskvalitet for alle i vores land.

For vi må selvfølgelig ikke glemme, at der jo stadig er nogen mennesker, der har det skidt i Danmark.

Med Danmark i fremgang kan vi gøre en ekstra indsats overfor de udsatte, de syge, de arbejdsløse, de ældre og de handicappede. Jeg er derfor helt uenig med dem, der ikke vil bruge fremgangen til at gøre noget for netop denne gruppe af danskere.

Selvom der de sidste fem år er sket meget på disse områder. F.eks. har vi skabt flere pasningstilbud til børn, gradvist udvidet hjemmehjælpen, fået flere behandlinger på sygehusene og gjort en særlig indsats for de psykisk syge – så er det ikke tilstrækkeligt.

Der kan og der skal gøres mere.

Jeg synes ikke, at vi skal have et samfund, hvor nogen er sat udenfor.

At tage sig lidt af hinanden handler jo ikke om at tage initiativet fra hinanden.

Vi skal koncentrere os om netop dette: At skabe et fællesskab, hvor den personlige omsorg, medmenneskelighed, pligter og rettigheder forenes, uden at det personlige ansvar forsvinder.

Vi skal med andre ord igen vise, at økonomisk konkurrence og medmenneskelighed er værdier, der kan forenes.

Så kan Danmark blive et foregangsland. Så kan vi give Danmark en god start i det 21. århundrede.

Lad os nu tage os sammen. Lad os fortsætte arbejdet i fællesskab. Og tage det næste store skridt fremad for Danmarks fremtid.

Godt nytår!"
1999,Socialdemokratiet,Poul Nyrup Rasmussen,"Godaften!

For de fleste mennesker er nytåret en naturlig anledning til at gøre status – og se fremad. Hvordan forløb det år, der er gået. Hvilke forventninger har vi til det år, vi går ind i?

Indenfor det seneste døgn har vi sikkert alle set tilbage på 1998: Hvad gik godt, hvad gik ikke så godt – og hvad kan jeg gøre bedre i året, der kommer.

For mig viste 1998, at vi har brug for en indgående debat om, hvordan vi sikrer det danske velfærdssamfund.

Og for mig viste 1998, at mange måske har taget fremgangen og velfærden for givet. Måske har vi i skyndingen brugt for lidt tid til at diskutere, at velfærden også har en pris – og at der kun er os selv til at betale den.

Måske har vi glemt, hvad vi inderst inde godt ved – at velfærd ikke er noget, der automatisk kommer med posten. Det kræver, at der er orden i økonomien, at den, der kan, yder en indsats. At vi ikke alle kun tænker på os selv, men også på naboen – og ikke mindst på dem, der ikke er så heldige, at de kan klare sig selv.

***

Velfærdssamfundet er noget, vi bestandigt må arbejde for at bevare – og det kræver, at der bliver truffet nogle beslutninger. Og de beslutninger vil ikke gøre alle glade – så langt fra. Selvom det på længere sigt alligevel er bedst for hele vort samfund.

Men ordentlig politisk ledelse er at gøre det nødvendige – også når det nødvendige betyder, at nogle må afgive noget for at andre – de svageste – kan få et bedre liv.

Det kan give kritik. Men det må man som regering – og ikke mindst som statsminister – være parat til at lægge ryg til, hvis beslutningen er nødvendig for helheden. Det var beslutningen om efterlønnen.

Kritikken har været hård. Den har været ubehagelig – men jeg har lært af den.

Først og fremmest har jeg lært, at selv den bedste reform ikke er god nok, hvis den er dårligt forklaret. Og at den bedste forklaring ikke er god nok, hvis man selv har kunnet givet anledning til skuffede forventninger.

***

Det var blevet nødvendigt at ændre den gamle efterlønsordning. Ellers kunne den simpelthen ikke overleve.

Mange tusinder flere end oprindeligt tænkt er gået på efterløn. Det betyder, at udgifterne er blevet meget større. Og det betyder også, at der bliver færre mennesker til at finansiere vores velfærd.

For efterlønnen er heller ikke noget, der bare kommer med posten. Langt den største del af udgifterne til efterløn betales jo af alle dem, der går på arbejde, tjener deres løn og betaler deres skat. Og de penge vi bruger på efterløn, kan vi jo ikke bruge andre steder, hvor der måske er større behov.

Et andet problem er, at vi bliver mange flere over 60 år og mange færre yngre. Hvis vi alle sammen går på efterløn som 60-årige, kommer vi simpelthen til at mangle arbejdskraft.

Vi skal fastholde alle dem, der trives med deres job – ikke mindst de veluddannede – så længe som muligt på arbejdsmarkedet.

***

Indtil for nylig var det sådan, at virksomhederne helst ville have en 25-årig – og gerne med 30 års erfaring. Ungdom var alt. Nu er virkeligheden en anden.

Vi har brug for de ældre – med deres erfaring og deres modenhed.

De mest fremsynede virksomheder er allerede i gang med at skabe stillinger, der ikke findes i dag – ikke blot stillinger til de fuldt kampdygtige. Men også jobs til de sårbare, de usikre – dem, der ikke er forvænt med, at der er medgang på arbejdsmarkedet, men som sagtens kan bidrage.

Det er overfor dem, virksomhederne skal vise deres sociale ansvar.

***

Vi ønsker et Danmark, hvor nogen muligvis har meget, men ingen for lidt! Det er vores vej!

Der er også en anden vej.

Vi ved fra andre lande, at nye kløfter og uligheder hurtigt kan få fodfæste. Accepterer vi et sundhedsvæsen, hvor alle ikke har lige adgang uafhængigt af pengepungen. Accepterer vi en socialpolitik, hvor en hjælpende hånd ikke er tilgængelig for alle, som trænger. Så falder dét, vi forstår ved det danske velfærdssamfund, fra hinanden.

Den vej vil vi ikke. Og når jeg stiller det så skarpt op, er det fordi, jeg spørger mig selv, om der er noget, vi har glemt?

Om vi i vores iver efter at sikre os selv har glemt de andre – om vi midt i den stærke økonomiske fremgang de fleste af os har haft – er kommet til at tænke for lidt på fællesskabet? Og for lidt på vores ansvar overfor hinanden?

***

Var det ikke dét, vi så, da der for ikke så mange måneder siden var konflikt på arbejdsmarkedet?

Så blev der kø i supermarkederne, hos købmanden og alle de andre steder. Vi var såmænd lige gode om det. Pludselig skulle alle købe gær! Og benzin – i baljer.

I virkeligheden var der jo nok til os alle sammen. Det krævede blot, at de forreste i køen huskede, at der også skulle være noget til de bagerste.

***

Vi ønsker et godt fællesskab: reelle muligheder for os alle sammen. Jobmuligheder til alle, der kan. Uddannelse – og nye chancer, hvis det er gået galt.

Det er de mål, hele vores politik handler om.

Og hver gang de mål kommer i fare, så tager regeringen fat. Så retter vi kursen ind. Så griber vi ind, før ulykken sætter alt i stå.

Derfor gennemførte vi Pinsepakken – fordi vi kunne se faresignaler om, at økonomien var i risiko for at brænde sammen, og at temperaturen måtte sænkes. Præcis som hvis motoren i bilen nærmer sig kogepunktet – så fortsætter vi jo ikke, som om ingenting er hændt!

Derfor greb vi ind mod det private forbrug og ejendomsprisernes himmelflugt. Hvis vi ikke havde reageret, ville vi igen have været på vej mod de økonomiske kriser, vi for længst har lagt bag os.

***

Også i 1999 får vi brug for at træffe vigtige politiske beslutninger.

Det går tilsyneladende ret godt.

Mange trives i det hurtige, moderne, effektive samfund. Mange synes, det er sjovt.

Men der er nogle, som ikke kan hænge på. Der er nogle, der falder af i svinget, bliver udstødt.

Vi skal huske de mennesker, der er faldet fra – dem, der lever et tusmørkeliv på sidelinien.

Der er psykisk syge med et kummerligt liv.

Der er mennesker, som lever i dyb ensomhed.

Der er forældre, der ikke magter at passe på deres børn.

Der er stadig titusinder, der med et koldt og kynisk udtryk får den værste af alle betegnelser hæftet på sig: tabere. De mennesker skal vi have ud af statistikkerne og ind i det danske fællesskab.

Vi har brug for hele tiden at arbejde med, hvordan vi kan bryde dét, eksperterne kalder den sociale arv – det, at forældrenes ulykke automatisk går i arv til børnene.

Jeg ved, at det er sværere end noget andet. Jeg ved, at det vil tage årtier. Men vi vil kendes på, hvordan vi tager os af de svageste.

***

Vi har arbejdet hårdt for at rette Danmarks økonomi op. Vi høster nu fordelene af denne politik

Det er lykkedes at give langt flere mennesker den frihed, der ligger i at kunne bruge sine kundskaber, gøre en indsats, tjene sine egne penge og bestemme over sin egen tilværelse.

Høj beskæftigelse er også forudsætningen for, at vi kan få orden i samfundets økonomi. Færre skal have penge fra den fælles kasse. Flere kan bidrage. Vi får både råd til velfærden – og til at komme af med vores gæld. Og til at fortsætte vort arbejde med at forbedre miljøet.

***

Der er mange, der kan dele æren for de resultater, der er nået indtil nu. Danskerne har gjort en stor indsats. Virksomhederne har vist imponerende evne til at forny sig, Folketinget har haft modet til at træffe nødvendige beslutninger i rette tid.

Der skal ikke herske tvivl om, at hvis det bliver nødvendigt, så vil regeringen til enhver tid kende sit ansvar og gribe ind.

Vi vil aldrig, aldrig tilbage til den situation hvor det danske samfunds økonomi nærmede sig afgrunden som i 70’erne. Og vi vil heller ikke tilbage til en situation, hvor Kartoffelkuren satte landet helt i stå – som i 80’erne. For så går der 7 år, inden vi kommer på fode igen.

***

Den finanskrise, som har rystet Rusland, Asien og Latinamerika har foreløbig kun strejfet os. Til gengæld står vi godt rustet, hvis den kommer – takket være vores konsekvente økonomiske politik. Vi kan tage et skrub eller to.

Men vi har også brug for at tænke langsigtet over vores placering i forhold til det nye valutasamarbejde i Europa.

Fra i dag har 11 af vore samarbejdslande definitivt besluttet at slå ind på en kurs, som betyder, at op imod 300 millioner mennesker vil få en fælles mønt, Euro’en. Det er nu en kendsgerning. Det kan der ikke laves om på.

Vi har et valg mellem to muligheder:

Den ene mulighed er fortsat at stå udenfor og fastholde den særaftale, som blev indgået i 1998 med Euro-landene.

Den anden mulighed er, at vi på et tidspunkt tilslutter os Euro’en. Det er en stor beslutning at opgive et nationalt møntsystem. Omvendt kan ulemperne ved at stå uden for blive så store, at det skader erhvervsudvikling og beskæftigelse.

Min personlige holdning er: Jeg tror, det er bedst for Danmark, for beskæftigelsen og for vort velfærdssamfund, at vi på et tidspunkt tilslutter os Euro’en.

Men lad os nu tage den fornødne tid til en grundig debat. I befolkningen, i vore partier, i Folketinget. Valget er vores eget. Det siger sig selv, at dansk tilslutning til Euro’en kun kan ske efter en folkeafstemning. Det er os selv, der bestemmer.

***

Med vort ja til Amsterdamtraktaten sidste år sagde vi ja til en traktat, som i høj grad indeholder vore værdier.

Nu handler det europæiske samarbejde ikke kun om markeder og penge. Nu handler det også om miljø og beskæftigelse, ligestilling og forbrugernes interesser.

Jeg har ikke glemt, hvad der blev sagt under folkeafstemningen i Danmark – vi vil fortsat respektere de danskere, der tog et andet standpunkt.

Vi ønsker et bredere Europa, et Europa i fred med sig selv og sine omgivelser. Derfor skal vi have flere lande med. Det er den vigtigste europæiske opgave i 1999. Hvor vi selv kan fejre 150 året for Danmarks Riges Grundlov.

Tænk, hvor er vi priviligerede med vores demokrati og vores grundlov. Og tænk, hvor har de nye frie lande meget de skal gøre – tænk på alt det, de nye demokratier nu skal bygge op, alt det de skal igennem. Også derfor er det så vigtigt, at vi i demokratiets navn støtter udvidelsen.

Og også derfor er det vigtigt, at vi allesammen deltager i afstemningen til Europa-parlamentet i juni.

***

Vi taler meget om økonomi i dansk politik. Og jeg kan godt forstå, at folk ind i mellem bliver trætte af at høre på det. Men grundlaget for vores velfærd, vores tryghed og frihed er jo, at der er orden i økonomien. Ellers mister vi det, der er vores egentlige mål med alt det, vi gør i politik – at sikre de grundlæggende sociale og menneskelige værdier, som holder os sammen.

Inden vi ønsker hinanden godt nytår vil jeg gerne sige:

De fleste af os har det vel sådan, at vi vil bedømmes på det, vi gør – det vi skaber i dagligdagen, på arbejdet, for hinanden. Det gælder også i politik. Det gælder også regeringen og jeg selv. Vi skal bedømmes på resultaterne af den førte politik.

Den udvikling, vi har haft i det danske samfund gennem 6 år, er ikke kommet af sig selv. Den er kommet fordi vi ville det. Vi er nået langt ved egne kræfter – gennem hårdt arbejde. Det gælder os alle i samfundet.

En del af det hårde arbejde er at træffe nødvendige beslutninger. Vi vil i regeringen i 1999 fortsætte vort arbejde og sikre, at Danmark holdes på sporet. Lad os i fællesskab give vort velfærdssamfund den bedst mulige start i det 21. århundrede.

Godt nytår!"
2000,Socialdemokratiet,Poul Nyrup Rasmussen,"Godaften – her på den første dag i det nye årtusinde. Der er sandelig blevet festet over hele kloden. Og i Danmark – som er et af de få lande, der har eksisteret i mere end tusinde år.

Men starten på et nyt århundrede – og et nyt – årtusind – er også en anledning til eftertanke: Hvor er vi som mennesker og som samfund. Hvor kommer vi fra? Hvor er vi på vej hen?

I forrige århundrede var Danmark et nederlagsramt, fattigt og gældsat land. Levealderen var lav, børnedødeligheden høj, fattigfolkene mange. Friheden var for de få. Krav om lighed, værdighed for alle mennesker og en mere retfærdig fordeling af goderne blev opfattet som en trussel mod velhavere og magthavere.

Men fordi mange havde mod og vilje, vandt idéen om et nyt samfund: et samfund i frihed og fællesskab, hvor vi alle har et ansvar for hinanden.

Vi kan godt på denne dag tænke tilbage på de generationer, som har skabt det moderne Danmark: til de bønder, der pløjede markerne og opdyrkede heden. Til de danske arbejdere, der svedte og sled sig op på fabrikkerne. Til de kvinder, som også gik ud og sled på arbejdsmarkedet for velfærden. Til alle dem, der byggede og forsvarede landet.

Deres navne står ikke i historiebøgerne, men resultatet af deres arbejde er det samfund, vi kender i dag. Det er deres arv, vi forvalter. Og det er vores opgave at passe på det velfærdssamfund, som overalt betragtes som verdens bedste.

Nu tager vi fat på det 21. århundrede.

Nogle, ja, mange er allerede klar. De er helt sikre på at kunne klare sig i en ny tid med spændende udfordringer.

Andre, ved jeg, spørger sig selv: ‘Hvad skal der blive af mig – er der plads til mig? Hvordan sikrer jeg mine børns fremtid? Har jeg stadig et arbejde? Kan jeg bruges?’

Mit svar er: ‘Ja, der er og bliver brug for alle – hvis vi fortsat holder sammen om at udvikle vores samfund på fællesskabets grundlag og ikke egoismens’.

Vi har sikret os en god start. Efter syv års ubrudt fremgang er vi et af verdens rigeste lande med en bomstærk økonomi.

Vi har aldrig før haft så mange i arbejde. Det er helt afgørende – for den enkelte og for samfundet. Derfor har vi råd til at forbedre vore sygehuse, skoler, børnepasning – og samtidig er langt de fleste familiers privatøkonomi blevet bedre.

Vi er nu også i gang med at betale samfundets gæld tilbage.

Vi skal have råd til velfærdssamfundets grundlæggende omsorg og tryghed. Vi må ikke affinde os med svigt i forhold til dem, der er svagest og mest udsat. Vi må ikke affinde os med, at gamle på plejehjem behandles uværdigt. Der skal overalt i vores land være en ordentlig ældreomsorg.

Men vi skal ikke på grund af enkelte fejl og svigt lade os gribe af vrangforestillinger om, at alt er dårligt, og meget er blevet ringere. Sådan er det jo heldigvis ikke med Danmark. De offentligt ansatte gør en stor indsats for vores velfærd hver eneste dag.

Og hånden på hjertet – til far eller mor i aften foran TV-skærmen: Kunne du tænke dig at se dit barn vokse op i noget andet land? Kunne vi tænke os at se vore forældre blive passet og plejet i noget andet land?

Jeg tror, jeg kender svaret! ‘Det kunne vi ikke.’

Det danske velfærdssamfund har fejl og mangler, ja – men det bygger på en idé om, at vi passer på hinanden. Og en helt afgørende forudsætning er, at vores økonomi skal være i orden. Pengene skal være der, før vi kan bruge dem.

Det handler også om vores fælles ansvar. Hvis vi alene fraskriver os vores ansvar ved en check fra samfundet en gang om måneden til dem, der er udenfor, dem, der har opgivet håbet om at komme i gang igen – så svigter vi – så er vores samfund blevet fattigere og mere sårbart.

Det handler om, at der skal vælges fra og vælges til. Alle kan ikke få alting – hvis det sker, vil alle uundgåeligt få lidt mindre. Så vil der være mennesker i vort samfund, som ikke får den hjælp, de har brug for.

Det handler om tryghed. Fordi tryghed giver frihed. Det er trygheden, der er grundlag for, at man tør noget, skifte job, dygtiggøre sig. Det er i sidste ende trygheden, der giver Danmark vores internationale konkurrencekraft og reelle frihed.

Derfor er trygheden ikke alene et mål blandt så mange andre. Det er selve grundlaget for velfærdssamfundet.

Danmark har en lang tradition for at være et samfund med plads til folk udefra.

For 8-900 år siden kom bygningshåndværkere sydfra for at hjælpe os med at bygge kirker. Og købmændene kom fra de tyske Hansestæder og var med til at få gang i handelen. Hollænderne bosatte sig på Amager og lærte os om gartneri og intensivt landbrug.

De såkaldte ‘kartoffeltyskere’ hjalp os med opdyrkningen af den jyske hede, og de polske roepiger tog deres del af slæbet, når afgrøderne skulle i hus på Lolland-Falster.

Det var en indvandring, der endte godt.

Også flygtninge har bidraget til udviklingen af det Danmark, vi kender i dag. De franske protestanter, huguenotterne, var forfulgt derhjemme og fandt et fristed i Danmark. Her skabte de velstand og foretagsomhed på den jyske østkyst, i Fredericia, ja, overalt i landet.

Det var en flugt, der endte godt.

Den tids flygtninge og indvandrere er i dag ligeså pæredanske som alle os andre. Slår vi op i telefonbogen, vil vi ikke engang undre os over deres navne.

Så enkelt er det ikke mere. Tonen er blevet skærpet. Problemerne med. Jeg tror desværre, at vi – måske af angst for ikke at være tolerante nok – har lukket øjnene for en udvikling, som gik den gale vej.

•  Det er et reelt problem, hvis danske familier i deres egen opgang, i deres eget kvarter, i deres egen by oplever, at de kommer i mindretal, at børnene får problemer i skolen – at de så at sige bliver ofre for en ghettodannelse.

• Det er et reelt problem, hvis danske familier i visse byområder begynder at føle sig som fremmede i deres eget land.

•  Det er et reelt problem, hvis de ikke føler, at der bliver lyttet, og ikke fornemmer, at de bliver hørt.

Der findes masser af udlændinge, som gør en stor indsats i det danske samfund. Men der er også grupper, som klart tilkendegiver, at de slet ikke ønsker at være med. At de er ligeglade med vore værdier og grundlag.

Det er ikke acceptabelt, at en veluddannet tyrkisk pige i Danmark reelt bliver tvunget til at gifte sig med en mand fra en fjern tyrkisk landsby. For os er det en menneskeret på linie med enhver anden, at både kvinden og manden frit kan vælge sin partner.

Der er alt for mange eksempler på automatisk familiesammenføring, som har vist sig at være arrangerede og påtvungne.

For at sikre sammenholdet i det danske samfund må vi stille tre krav, til indvandrerne og til os selv:

•  Alle skal lære det danske sprog.

•  Alle skal have et arbejde og mulighed for en uddannelse.

•  Alle skal acceptere de værdier, det danske samfund bygger på.

Respekten for vores grundlæggende værdier handler ikke om intolerance, at alle skal være ens, med samme tro. Den handler om et moderne livssyn og menneskesyn, som dette samfund bygger på for alle dets borgere.

Vi vil ikke et Danmark med nye, dybe klasseskel. Alle skal være med – med pligter og rettigheder. Idealerne om lighed og fællesskab skal omfatte alle og respekteres af alle.

Danske regler og love skal overholdes, hvad enten man kommer fra Lemvig eller fra Libanon.

Og husk nu: Dette er ikke problemer, der kan løses på en dag eller et enkelt år. Integration kræver udstrakte hænder fra begge sider.

Det er ikke på Christiansborg, at integrationen foregår. Det ved jeg godt. Den foregår i dagligdagen, dér, hvor vi møder hinanden og skal skabe grundlaget for Danmark i de næste 1000 år.

Vi har ikke brug for panikløsninger, som bæres frem af fordomme og frygt. Vi har heller ikke brug for politiske overbud.

Det, vi har brug for, er ordentlige, holdbare og brede politiske løsninger.

For det første: en revision af udlændingelovens regelsæt for familiesammenføringer, som kan holde og vil blive opfattet som fair af de fleste.

For det andet: en stærkere integrationsindsats, der bygger på et bedre samarbejde mellem kommuner og stat.

Vi trænger til en kraftig – og rent ud sagt – også økonomisk krævende indsats i de boligområder, skoler og daginstitutioner, der står med problemerne i dagligdagen.

Regeringen har flere gange grebet ind over for misbrug. Og vi har gennemført en integrationslov for nytilkomne. Det skal nu følges op. Her i det nye år vil vi tage fat på en samlet indsats, der kan række flere år frem i tiden.

Ja, uanset hvordan vi end vender og drejer det, er vi en del af det internationale samfund. Vi er også en del af Europa.

Vi skal inden så længe tage stilling til, om vi vil være med i den europæiske fælles valuta, euroen. Det er os selv, der vælger:

Jeg er ikke i tvivl. Vi skal vælge at være med. Vi skal sige ja til at være med.

Arbejdspladser og penge bevæger sig frit over grænserne i dag. Milliarder af spekulationspenge kan flyttes fra land til land på få sekunder. Valutaspekulanter kan tvinge et helt lands valuta i knæ, som det skete for England og Sverige i begyndelsen af halvfemserne.

Vi ved, at hvis kronen kommer under pres, så kommer hele samfundet under pres. Og vi ved også, hvem det går ud over, når det danske samfund er i krise. Det er ikke dem øverst i samfundet, der bliver ramt. Det er mennesker nederst. Dem, der kom sidst i arbejde, bliver ramt.

Derfor skal vi være med i samarbejdet i EU om den fælles valuta. Det vil skabe det bedste og mest trygge grundlag for videreudvikling af det danske samfunds fremtid.

Det vil være bedst for beskæftigelsen i Danmark. Det betyder, at vi selv er med til at forme vores fremtid.

Velfærdssamfundets ydelser.

De fremmede.

Europa.

Det er de store spørgsmål, som optager os alle sammen. Det er nemt nok at sætte splid, det er nemt nok at skabe spændinger, men det er jo ikke på den måde, at vi kommer videre.

Vi er et folk af brobyggere, og vi er temmelig dygtige til det.

Jeg anser det for min opgave at holde sammen på befolkningen, ikke at skabe splittelse.

En ting er at have styr på økonomi og miljø. Men hvad hjælper det, hvis vi til den næste generation afleverer et samfund i splid med sig selv, præget af intern uenighed, spændinger og kløfter i befolkningen?

Og tænk engang: Flere og flere lande omkring os – ja, hele Europa – prøver nu at bygge samfund op og videre på de værdier, vi bygger på. De har jo prøvet det andet – den totale liberalisme. Eller den topstyrede kommunisme.

Så skal vi da ikke komme i tvivl. Så skal vi stå fast og samlet. Så skal vi ikke tabe pusten – velfærdssamfundet er først lige startet og hele dets idé tilhører det 21. århundrede. Vi kan godt gøre en forskel. Vi kan godt sætte præg, hvis vi tror på os selv, og hvis vi fastholder vore værdier og vort sammenhold.

Vi har skabt et grundlag, vi kan være stolte af. Trods mindre skavanker har vi et samfund, der bygger på idéen om, at vi skal passe ordentligt på hinanden.

Et samfund, hvor de raske hjælper de syge. Hvor de rige hjælper de fattige. Hvor de unge hjælper de gamle.

For det er jo det, politik for mig drejer sig om. I det daglige kan man have en følelse af, at politik blot handler om økonomi. Om skatter og afgifter. Og regler, der skal overholdes.

Men på den første dag i det nye årtusinde kan vi godt minde hinanden om, at det politiske arbejde også rummer en vision, en drøm, en fortælling. En fortælling om et samfund, der hjælper de mange uden at stå i vejen for den enkelte.

Mit håb er et Danmark, der sikrer sin fremtid ved at handle ved egen kraft. Ved aldrig at overlade vigtige beslutninger til andre. Men deltage aktivt i det internationale samfund for at være med til at styre den retning, der er rigtig.

Det handler om et Danmark, hvor pligt og rettigheder ikke kun gælder for den enlige mor, for den arbejdsløse eller for bistandsklienten, men også for dem fra de øverste lag i samfundet. Banker og virksomheder. Alle, der har et ansvar, må yde.

Hvor alle fortsat har adgang til sundhed og uddannelse. Hvor alle føler et ansvar for vort fælles miljø. Hvor alle slutter op om den enkeltes frihed. Hvor alle kan se frem til en tryg alderdom, og hvor ingen behøver at føle sig forladt. Hvor vi alle er med i et fællesskab.

Det er dét – det holdbare kvalitetssamfund handler om.

Det Danmark, vi kan være stolte af.

Godt nytår."
2001,Socialdemokratiet,Poul Nyrup Rasmussen,"Godaften – og godt nytår.

I oktober besøgte jeg Sydkorea, og mødte ved den lejlighed præsident Kim Dae-Jung, som midt under vores samtale pludselig spurgte:

Hvordan er det egentlig at være statsminister i paradis på jorden?

Det spørgsmål kom bag på mig. Det er ikke lige det ord, vi hører hver dag i Danmark, og slet ikke i den politiske debat.

Men det er ikke første gang, jeg hører folk i udlandet sige noget pænt om Danmark. Og sandt er det jo, at vi i forhold til næsten alle andre nationer er et fredeligt og harmonisk samfund, som oven i købet inden for de seneste otte år har skabt en af verdens stærkeste økonomier og den laveste arbejdsløshed i 25 år.

Det er ikke sket af sig selv. Det meste er kommet gennem hårdt arbejde i alle dele af det danske samfund gennem de otte år.

Tænk et øjeblik på, hvordan Danmark så ud i begyndelsen af 1990’erne:

Et land i stagnation, mismod og krisestemning. En kolossal arbejdsløshed og en svækket økonomi.

Vi vidste, hvad vi ville. Vi skulle have gang i økonomien. Vi skulle have mennesker i arbejde. Vi skulle have penge til velfærden.

Siden 1993 har vi gennemført reformer på snart sagt alle områder. Jeg vidste godt, at det ikke ville være lige populært alt sammen. Men jeg har hele tiden prøvet at tænke på, hvad der tjener Danmark bedst i det lange løb. Det er jo i sidste ende resultaterne, der tæller.

1990’erne blev et godt kapitel for landet. Danmark blev økonomisk holdbart.

Jeg vil her i aften antyde nogle af de opgaver, vi skal tage fat på i de kommende år. Vores dagsorden hedder: ‘Mennesker før penge’. Et holdbart Danmark.

Vi er i dag et rigere samfund end for 10 år siden. De fleste mennesker har fået flere penge mellem hænderne. For nogle kunne det sikkert være fristende at sige: Fint, målet er nået. Økonomien er bragt i orden. Nu kan vi slappe af.

Tværtimod. Det er jo netop nu, det er vigtigt, at vi holder kursen.

Jeg har set så megen arbejdsløshed i min tid og så megen uretfærdighed og social nedtur i kølvandet, at ét står fuldstændigt klart: Vi vil ikke gentage de fejl, ja vi vil ikke engang risikere det – der førte til økonomiske tilbageslag, som vi så i 1982 og i 1986.

Derfor skal vi holde orden i økonomien. Og pengene skal vi bruge klogt. Vi kan så let sætte det hele over styr igen.

Derfor skal vi også finde ud af, hvad vi vælger i debatten om skat og velfærd.

I disse år sænkes statsskatten for de laveste indkomster. Alligevel forstår jeg godt, at nogle familier i visse kommuner kan føle sig klemt af høje oliepriser og stigende kommuneskatter.

For os alle er det en knivskarp balance, når vi på én gang skal sikre penge til velfærd, afdrag på gælden – og den enkelte families behov.

Det er vigtigt, at vi sikrer velfærden. At vi fortsætter med at nedbringe gælden, så vi er rustet til dårlige tider, og så der også i fremtiden er penge til at sikre velfærden for vore ældre.

Men lad os samtidig være åbne og se på, om vi kan indrette vores skatter bedre – uden at pille ved princippet om, at de bredeste skuldre bærer de tungeste byrder.

Vi står midt i en forandring, der er lige så omfattende, som da Danmark gik fra landbrugs- til industrisamfundet. Nu sker ændringerne bare meget hurtigere.

Danmark har store chancer for at klare sig godt, hvis vi satser rigtigt. For det er mennesker, der tæller. Menneskers fantasi, kreativitet og viden – dygtighed kort sagt.

Jeg vil gerne have et Danmark, der ganske enkelt er verdens bedste IT-nation. Det er ikke en umulig drøm. Det betyder, at alle danskere skal have adgang til Internet og mulighed for en e-mailadresse.

Den offentlige sektor skal være med helt fremme med anvendelsen af computere og informationsteknik. Der er meget at tage fat på. Det handler om uddannelse for alle, og det skal starte i Folkeskolen.

Jeg opfordrer til, at det offentlige og danske erhvervsliv i fællesskab – i et nyt partnerskab – er med til at løfte Danmark ind i fremtiden. Jeg ved, at viljen er der. Nu gælder det handling, og vi skal i fællesskab finde en plan for finansieringen af tingene.

Det bliver et af omdrejningspunkterne i den store investeringsplan, som kommer i år – ‘Investeringer i Danmarks fremtid’.

Men vores ambitioner rækker videre. Vores investeringer skal gå til et Danmark, hvor sundhed, miljø og et godt arbejdsliv hænger bedre sammen.

Danmark har en kedelig rekord i Europa. Alt for mange af os bliver syge af det liv, vi lever! Hvis vi vil leve længere og have en bedre livskvalitet, er vi nødt til at sætte ind på alle områder: Det gælder vores børn, unge, voksne og ældre – i kantiner, skoler, plejehjem og sygehuse.

Lad os starte med børnene. Lad os arbejde for at give vore børn et sundt og billigt måltid mad. Vi kan jo starte med udvalgte skoler.

Vi bør også kunne tilbyde et godt måltid mad til vore ældre. God mad, som dufter og smager af noget. Som en slagteriarbejder sagde det til mig forleden med et glimt i øjet: ‘Smagen skal tilbage til maden’. Og det er jo rigtigt. Vi vil arbejde hårdt for at sikre sunde og rene fødevarer.

Vores sundhedsvæsen er en hjørnesten i velfærdssamfundet. Vi har investeret meget. Nu begynder resultaterne at vise sig. Vi fortsætter med at forbedre. Vi må aldrig gå på kompromis med kvaliteten.

Der skal skabes rum og plads til den ligeværdige samtale, den varme støttende hånd og omsorgen.

Og kan vi ikke i en periode klare tingene til tiden her i landet, så skal patienten have ret til dokumenteret behandling – også hvis den kun kan foregå i udlandet. Det er patienten, der kommer først.

Og så kan jeg ikke lade være med at sige: Der er flere hundredtusinde medarbejdere på vores sygehuse, vore plejehjem og ældrecentre. Trods mange kritiske røster, gør I ufortrødent et godt solidt arbejde for en god sag – at hjælpe de syge og de ældre. Til alle jer: Det skal I have stor tak for.

Mange kender sikkert verset:

‘Heden, ja man tror det næppe, men kom selv, bese den lidt: lyngen er et pragtfuldt tæppe, blomster myldrer milevidt …’ . Det er H.C. Andersen i ‘Jylland mellem tvende have’.

Dengang forudså H.C. Andersen, at heden ville blive opdyrket og lyngen forsvinde. Og han fortsætter derfor: ‘Skynd dig, kom! om føje år heden som en kornmark står’.

I dag ønsker vi at bevare heden med dens særprægede smukke natur, men nu ser vi, at heden er ved at gå til af ammoniakforurening fra landbruget.

Det er godt for Danmark, at vi har et konkurrencedygtigt, moderne landbrug. Men det skal ikke ske på bekostning af mennesker, miljø og natur.

Store dele af landbruget har i de senere år udviklet noget, der mere ligner fabrikker end landbrug. De er ikke rare at være naboer til. Vores vandmiljø er stadig truet af landbrugsproduktionen, selv om der er sket fremskridt.

Alle disse problemer skal løses. Erhvervet må finde en måde at producere på, så der tages hensyn til mennesker i de små samfund, så heden bevares, og vores grundvand er rent. Ellers kan vi ikke tale om bæredygtighed.

Vi skal have et Danmark, hvor vores arbejdsliv bliver bedre for os alle. Ikke delt mellem dem, der har det spændende job og dem, der har det stressede job. Og vi skal skabe plads og muligheder for dem, der ikke er hundred procent effektive.

Vi har udliciteret meget i de senere år. Mange tidligere offentlige virksomheder er nu i fuld privat konkurrence. Nogle steder er arbejdet tilrettelagt fornuftigt, men det er mit klare indtryk, at tempoet mange steder er sat urimeligt højt i vejret.

Hvordan skal en rengøringsassistent, som, ifølge Arbejdsmiljøinstituttet, dagligt skal rengøre et areal, der svarer til 28 danske parcelhuse, kunne bevare sin arbejdsglæde og sit overskud til ungerne derhjemme?

Eller hvad med buschaufføren, som knapt nok kan nå at holde pause på grund at en stram køreplan?

Spørgsmålet er, om tiden ikke er inde til, at vi skal se grundigt på arbejdsforholdene for mennesker i alle disse job, og dermed måske bidrage til lidt mere arbejdsglæde.

Jeg vil gerne have et Danmark, hvor vi bliver langt bedre til at sikre, at nye flygtninge og indvandrere kommer med i det danske samfund. Vores integrationslov er god. Lad os nu få det til at virke rundt om i landet. De nye danskere kan bidrage positivt, hvis vi skaber muligheder og tør stille krav.

Her, som alle andre steder, gælder det, at de få ikke skal ødelægge det for de mange. Vi arbejder hele tiden på at sætte ind tidligst muligt og sætte klare grænser mellem rigtigt og forkert. At være konsekvente både i forhold til volden og i forhold til dens årsager. Men vi får først standset den meningsløse vold, når hver enkelt forældre ser deres børn i øjnene, opdrager og sætter grænser.

Det starter med skolealderen, og her må vi konstatere, at der stadig er alt for mange, der får for lidt ud af skolegangen. Det er oftest børn fra familier med store sociale problemer. Så starter den onde spiral for unge, der ikke får en chance.

Jeg husker det jo fra min egen opvækst, hvor hurtigt man kom på kant med samfundet, hvis der ikke blev taget hånd om en. Folkeskolen er og bliver et meget vigtigt grundlag.

Men skolegangen skal følges op med, at man får arbejde eller kommer i gang med en uddannelse – det gælder for etniske minoriteter, som for alle andre.

Der er heldigvis mange gode eksempler – fra den nyuddannede politibetjent til den smilende kassedame og ingeniøren.

Her i aften har jeg berørt nogle vigtige eksempler på, hvordan vi får mere kvalitet i vores daglige liv i Danmark.

Den røde tråd er, at problemerne kun kan løses i fællesskab. At vi skal hjælpes ad.

Det er præcis det samme i det internationale samarbejde. Vi klarer os bedst i samarbejde med andre lande. Det gælder ikke mindst i Europa.

Jeg respekterer fuldt og helt afgørelsen ved folkeafstemningen den 28. september. Dét har vi talt om. Og nu skal vi videre.

Jeg tror, vi kan finde sammen om især to ting:

Danmark skal være aktivt med, når det gælder EU’s udvidelse. Det er uden sammenligning det største og vigtigste projekt for at sikre et fredeligt og helt Europa.

– Danmark skal være med til at skabe større klarhed over, hvad EU skal tage sig af, og hvad vi selv skal bestemme i vore egne lande. Det er også det, vi har besluttet i forhandlingerne i Nice for få uger siden.

Lad os drøfte de her spørgsmål med hinanden – frit og åbenhjertigt. For ét er sikkert: Debatten om Europa har alt for længe lignet en hestehandel på Hjallerup marked. Det europæiske samarbejde fortjener bedre.

Vi har taget fremtidsbrillerne på i aften. Vi står foran utroligt spændende opgaver i det nye år. Vi når ikke det hele på ét år – men vi når det. Som vi har nået alt det, vi satte os for de første otte år.

Jeg skylder at fortælle, hvad jeg sagde til Sydkoreas præsident, da han spurgte til det danske paradis: Paradis, det er måske så meget sagt, men vi har et godt samfund i Danmark. Det er ikke kommet af sig selv, der går en lang og ofte trang historie forud. Det kom, fordi vi ville. Fordi vi holdt fast. Og fordi vi byggede på alle menneskers evner og muligheder i et trygt fællesskab.

Og det var helt rart at kunne sige det. For det er jo dét, det handler om: Et menneskeligt, ordentligt, dygtigt og holdbart Danmark.

Jeg ønsker alle et rigtigt glædeligt nytår."
2002,Venstre,Anders Fogh Rasmussen,"God aften – og godt nytår!

Det er første gang, at jeg som ny statsminister henvender mig til den danske befolkning på årets første dag. Jeg vil gerne benytte lejligheden til at sige tak for den venlighed, jeg har mødt i den korte tid, jeg nu har været statsminister. Jeg vil gøre mit yderste for at leve op til den tillid, der er vist mig.

I aftes tog vi afsked med det gamle år. 2001 vil til alle tider blive husket for den forfærdelige terroraktion mod New York og Washington.

Den 11. september var en dag, hvor den brutale virkelighed overgik selv de værste fantasier. Det gjorde ondt at se dette angreb på hjertet af den nation, som hele den frie verden skylder så meget.

USA er udpeget som fjende af alverdens terrorgrupper. Det er ikke tilfældigt. For USA repræsenterer alt det, som religiøse fanatikere og herskesyge tyranner frygter og foragter. Det amerikanske samfund er bygget på idéerne om personlig frihed, demokrati, menneskerettigheder og religiøs tolerance.

I hele den vestlige verden har vi bygget vore samfund op på tilsvarende værdier. Det er de principper og værdier, som har gjort det muligt at løfte vor del af civilisationen fra fattigdom til velstand.

Det er disse værdier, vi nu skal værne og forsvare.

Vi skal kompromisløst bekæmpe terrorismen. Og den kamp mod det onde skal USA ikke stå ene om.

Danmark har sagt ja til en amerikansk anmodning om militær bistand i Afghanistan. Regeringen er også parat til at bidrage til en FN-støttet fredsstyrke i Afghanistan. Det betyder, at Danmark sender soldater og fly til Afghanistan her i begyndelsen af det nye år. Jeg er stolt over, at Danmark kan yde en indsats. Og til jer, der skal afsted, siger jeg: Vi tænker på jer. Vi er taknemmelige over, at I på denne måde gør en indsats for jeres land og for frihed og fred i verden.

Jeg sender også mange tanker til danske soldater og politifolk i Bosnien, Kosovo, Makedonien og andre af verdens brændpunkter. I gør en stor indsats for at sikre freden. I gør Danmark ære. Og I er med til at vise, at også et lille land kan gøre en forskel.

I det nye år vil mange øjne være rettet mod Danmark. Den 1. juli overtager Danmark formandskabet i EU. Det bliver en historisk udfordring. Det bliver Danmarks opgave at lede forhandlingerne om udvidelsen af EU. Målet er at beslutte optagelse af alle de central- og østeuropæiske lande, der er klar. Det skal ske på topmødet i København til december.

Ved at give landene i Central- og Østeuropa det sidste skub fremad, kan vi åbne for en lys og lovende fremtid. Det er også i vor egen interesse. Når vi handler med dem, handler de med os.

Til syvende og sidst handler udvidelsen dog ikke om tegnebogen, men om sikkerheden.

Ved at få de nye demokratier med i EU skaber vi et helt og udelt Europa. Det er gennem et stadig tættere samarbejde, mere handel over grænserne og mere kendskab til hinandens historie og kultur, at vi bedst sikrer friheden og freden.

Vi skal gribe denne historiske chance. Vi skal sætte nye mål for det 21. århundrede.

Det gamle århundrede, det 20. århundrede, var præget af klassekamp, folkemord, undertrykkelse, verdenskrige. Det var århundredet for de totalitære ideologier. Totalitære ideologier, i hvis navn mennesker blev undertrykt og dræbt for en påstået højere sag. Det var kollektivismens århundrede. Systemernes århundrede.

Lad os gøre det 21. århundrede til frihedens århundrede – præget af samarbejde, fred og respekt for det enkelte menneskes liv.

Lad os også sætte nye mål for udviklingen af det danske samfund.

Vi brugte det 20. århundrede til at bygge den danske velfærdsstat. Nu skal vi udvikle den til et moderne velfærdssamfund, som passer til mennesker, der lever i det 21. århundrede.

Kernen i velfærdssystemet er, at samfundet har påtaget sig ansvaret for at løse en række opgaver. Det skal vi bevare.

Men det nye skal være, at vi forener det fælles ansvar med en personlig frihed til selv at vælge mellem forskellige løsninger.

Vi har et fælles ansvar for, at vore ældre får ordentlig hjælp og pleje. Men den enkelte skal selv have lov at vælge hvordan. Derfor skal de ældre have frit valg af hjemmehjælp, plejehjem og plejeboliger.

Vi har et fælles ansvar for, at de syge får den bedst mulige behandling. Men patienterne skal have frit valg. De skal ikke stå på venteliste i måneder. Hvis de offentlige sygehuse ikke kan klare opgaven inden for to måneder, skal patienten have ret til at vælge et privat hospital eller et hospital i udlandet uden, at det koster patienten en krone.

Frihed indebærer også et ansvar. En dansk filosof, K.E. Løgstrup, har kaldt det ”den etiske fordring”. Den enkelte har aldrig med et andet menneske at gøre uden, at han holder noget af dets liv i sin hånd, formulerer Løgstrup det. Med andre ord: Vi har et ansvar over for medmennesket.

I særlig grad har vi et ansvar for de mennesker, som er de mest udsatte i vort samfund: De hjemløse, misbrugerne, de sindslidende.

Vi skal gøre mere for at hjælpe de grupper, som har svært ved at finde fodfæste i samfundet og på arbejdsmarkedet. Ikke ved at gøre dem til hjælpeløse klienter. Men ved at udvikle de værdier og stærke sider, som er i ethvert menneske.

Ansvaret for medmennesket er ikke at gøre sig til det andet menneskes formynder. Ansvaret for medmennesket er ikke at tage selvstændigheden fra ham eller hende.

Tværtimod er ansvaret for medmennesket at udvikle hans eller hendes selvstændighed, personlighed og selvrespekt.

I det nye velfærdssamfund skal frihed og fællesskab gå hånd i hånd. På denne måde vil vi sikre, at forandring og tryghed går hånd i hånd.

Vi går ind til det nye i fremtiden med det bedste fra fortiden. Fremtiden er ikke en fare, vi skal frygte, men en udfordring, vi skal udnytte.

Den nye regering vil vise fordomsfri ledelse. Vi ønsker velfærd, der virker. Det afgørende er ikke, om den nødvendige hjælp og service kommer fra det offentlige eller fra private. Det afgørende er, at vi får noget ordentligt for skattekronerne.

Vi er ikke bange for at ryste posen og se, om ikke noget kan gøres bedre og anderledes end i dag.

Vi har ingen ideologiske blokeringer. Vi er ikke bundet af snævre interesser eller hensyn til bestemte grupper.

Vi vil sætte mennesket før systemet. Den enkelte skal have større frihed til at forme sit liv. Vi vil gøre op med stive systemer, umyndiggørelse og ensretning.

Vi tror på, at mennesker er bedst til selv at vælge. Vi behøver ikke eksperter og smagsdommere til at bestemme på vore vegne.

I de senere år er der ved knopskydning skudt et sandt vildnis af statslige råd og nævn og institutioner op over alt. Mange af dem har udviklet sig til statsautoriserede smagsdommere, som fastslår, hvad der er godt og rigtigt på forskellige områder.

Der er tendenser til et eksperttyranni, som risikerer at undertrykke den frie folkelige debat. Befolkningen skal ikke finde sig i løftede pegefingre fra såkaldte eksperter, der mener at vide bedst. Eksperter kan være gode nok til at formidle faktisk viden. Men når vi skal træffe personlige valg, er vi alle eksperter.

Regeringen vil fjerne overflødige råd og nævn og institutioner. Det bliver en meget omfattende sanering. Vi vil rydde op i dette mellemlag, som tapper ressourcer og fjerner opmærksomhed fra det væsentlige.

Det vil helt sikkert udløse et ramaskrig fra de berørte. Men det mest nødvendige er at sikre penge til sygehusene, de ældre og andre kerneydelser. Så må mindre vigtige formål vige.

Et moderne velfærdssamfund bygger på et rummeligt fællesskab. Et fællesskab, hvor der er plads til personlig udfoldelse.

Jeg kan bruge et billede fra naturen. Hvis et træ står indeklemt i skygge og savner lys, bliver det sært forkrøblet og saftløst. Jo mere plads og lys, træet får, desto flottere og rankere står det, og desto mægtigere folder grene og blade sig ud.

Hvis det enkelte menneske står indeklemt i skygge og savner frihed, udfordringer og ansvar, bliver det mismodigt, viljeløst og initiativfattigt.

Jo mere frihed, udfordring og ansvar vi mennesker får, desto mere stoute og selvstændige bliver vi, og desto bedre kan vi udfolde og udnytte vore evner til gavn for hele fællesskabet.

Lad os udvikle dette rummelige fællesskab, hvor det enkelte menneske får lov at blomstre.

Nu vil regeringen skabe rammerne. Men rammerne skal fyldes ud af hver enkelt dansker. Det er ikke alt, vi kan klare med lovgivning.

Velstand kommer ikke fra statens gavmildhed, men fra menneskers arbejdsomhed.

Velfærd kommer ikke fra politikernes lyst til at fordele værdier, men fra borgernes evne til at frembringe værdier.

Fremskridt er ikke noget, en regering kan trylle frem. Det er noget, vi mennesker selv kan skabe – hvis vi får frihed til det.

Lad os skabe den fornyelse, som kan løfte det danske samfund frem mod nye mål.

Godt nytår!

"
2003,Venstre,Anders Fogh Rasmussen,"Godaften – og godt nytår!

De fleste danske familier har netop fejret julen med juletræ, julegudstjeneste, familiebesøg og hjemlig hygge. Vi værner om traditionerne. Og vi betragter det som en selvfølge, at vi kan fejre en god dansk jul.

For nogle måneder siden mødte jeg en bekendt fra Letland, som fortalte mig om julen i Letland, dengang sovjetkommunisterne endnu regerede. Den kristne jul var ikke velset af myndighederne. Familierne måtte nærmest snige sig til at fejre julen hemmeligt for nedrullede gardiner eller med skodder for vinduerne.

Det er ikke mange år siden, det var sådan.

Jeg tilhører en generation, som er vokset op med Den Kolde Krig. Vokset op med Sovjetunionen, Berlin-muren og Jerntæppet. Vi troede vel egentlig ikke, at det kunne blive anderledes.

Men virkeligheden overgik fantasien.

På topmødet i København besluttede vi endelig at genforene det Europa, som i så mange år havde været delt og splittet.

Det var en stor glæde for mig, at det danske formandskab for EU fik løst den historiske opgave med udvidelsen af EU.

Jeg vil også gerne takke dem, som har medvirket til at sikre en fredelig afvikling af EU-møderne i Danmark. Tak til politiet for en forbilledlig indsats. Og tak til de repræsentanter for demonstranterne, som var med til at sikre ro og orden.

Jeg er stolt over, at vi danskere kunne vise omverdenen, hvordan politiske synspunkter kan komme til udtryk på en fredelig måde.

Danmark skal fortsætte med at deltage aktivt i udviklingen af det nye Europa.

Vi skal være fuldt og helt med i EU. Det skader Danmarks interesser, at vi på afgørende områder er sat uden for indflydelse som følge af vore undtagelser fra EU-samarbejdet.

Derfor bør vi af med undtagelserne. Men det kan naturligvis kun ske efter folkeafstemning.

Jeg vil gerne i aften lægge mine overvejelser frem.

I et EU med 25 lande er der brug for en ny EU-traktat, som både sikrer effektivitet og respekt for den nationale identitet. Arbejdet med en sådan ny traktat er i gang. Vi skal fra dansk side påvirke dette arbejde aktivt.

Hvis der senere bliver truffet beslutning om en helt ny EU-traktat, vil det formentlig kræve en folkeafstemning i Danmark. En sådan folkeafstemning vil nok skulle finde sted i 2004 eller 2005.

Jeg finder det mest fair over for befolkningen, at vi kender indholdet af den nye traktat, før vi tager stilling til de danske undtagelser.

Hvis vi allerede nu holder en folkeafstemning om undtagelserne, vil mange føle, at de køber katten i sækken. For så beder vi vælgerne om at fjerne undtagelserne – uden at kende det samlede billede.

Derfor tror jeg, at den rigtige rækkefølge er at se den nye traktat først – og derefter tage stilling til, hvad vi vil med undtagelserne.

Efter den store opgave med EU-formandskabet er det igen tid at tage fat på en række hjemlige udfordringer.

Vore børn og unge skal lære noget mere. Vi er startet med folkeskolen. Der bliver nu sat bindende mål for, hvad eleverne skal have lært på forskellige klassetrin. Næste skridt bliver en gymnasiereform.

Det er trist at læse internationale undersøgelser, som viser, at danske børn og unge lærer for lidt på en række vigtige områder. Vi skal have højnet det faglige niveau. Det er betingelsen for at klare sig i fremtiden.

Vi skal skabe et samfund, hvor også børn fra socialt belastede hjem får en ordentlig chance i tilværelsen. Vi skal være bedre til at bryde den såkaldt negative sociale arv. Den første betingelse er, at børnene lærer noget i skolen. Faglig slaphed rammer især de svageste elever.

Der skal være tryghed i hverdagen. Vi har forstærket indsatsen mod vold og voldtægt. Men der er mere at gøre, bl.a. mod rockerkriminaliteten.

Det har oprørt mig at se, hvordan rockerne driver unge mennesker til røverier, indbrud og kredit-svindel ved hjælp af trusler, rå vold og dummebøder.

Vi skal stoppe rockernes rædsels-regime. Også her vil regeringen sætte hårdt mod hårdt.

Vi skal have flere indvandrere i arbejde. Hvis indvandrerne var lige så meget i arbejde som danskerne, så skulle 50.000 flere indvandrere være i arbejde i stedet for at være på bistand.

Vi har strammet udlændingeloven. Og det virker. I løbet af 2002 er antallet af asylsøgere mere end halveret, og tendensen er den samme for ansøgninger om familiesammenføring.

Det faldende antal asylsøgere og familiesammenføringer giver luft til at gøre mere for at sikre arbejde og uddannelse til de indvandrere, som allerede er her.

Staten og kommunerne vil forstærke indsatsen for arbejde og uddannelse til indvandrere. Men arbejdsgivere, fagforeninger og hver enkelt på arbejdspladserne må også yde et bidrag. Alle skal have en fair chance – hvad enten det er Rashid eller Rasmussen.

Og så skal indvandrerne selv gøre en indsats. Bl.a. ved at sætte sig ind i de værdier, som det danske samfund bygger på.

Mange af disse værdier har vi taget som en selvfølge. Blandt andet fordi vi har udviklet dem over mange generationer.

Men i disse år bliver de udfordret.

Det har slået os med forfærdelse, at små piger bliver udsat for lemlæstelse ved omskæring. Det har fyldt os med afsky, at herboende imamer støtter dødsstraf ved stening. Og det er rystende, når en imam i fredagsbønnen udtrykker forståelse for selvmordsbombere.

Det er en religiøs middelaldertænkning, som vi må tage afstand fra og bekæmpe.

Vi har ytringsfrihed. Også frihed til at sige noget vås. Og der skal være frihed til forskellighed. Vi hverken skal eller vil blande os i, hvordan mennesker går klædt, hvad de spiser, eller hvad de tror på. Danskhed er andet og mere end frikadeller og brun sovs.

Men det danske samfund bygger på nogle grundværdier, som man må acceptere, hvis man vil bo her.

I Danmark holder vi politik og religion adskilt. I Danmark gælder en ubrydelig respekt for menneskeliv. I Danmark har kvinder som en selvfølge ligestilling med mænd.

Og vi vil ikke acceptere, at disse frihedsrettigheder bliver undertrykt ved henvisning til Koranen, Biblen eller andre hellige skrifter.

Vi har i alt for mange år været for tossegode. Vi har ikke turdet sige, at noget er bedre end andet. Men det bliver vi nødt til nu.

Det skylder vi også de tusinder af indvandrere, som hver dag bidrager positivt til det danske samfund. De passer deres arbejde, deres skole og deres studier og indgår uden problemer i dagliglivet i Danmark.

De indvandrere, der flygtede fra mullahernes mørke, skal ikke opleve, at vi nu lader middelalderlige kræfter slå rod i det danske samfund.

Derfor har jeg to klare budskaber i aften: Vi skal tale de fundamentalistiske imamer midt imod og forhindre, at religiøs og politisk fanatisme får grobund i Danmark. Men vi skal også vise indvandrerne, at der er plads til dem i et moderne samfund, hvis de ønsker at deltage.

Og så skulle vi måske alle sammen sætte os et stort mål for det kommende år. Jeg kunne godt ønske, at det personlige ansvar kom til at spille en større rolle i hverdagen. At vi hver især overvejer, hvad vi selv kan gøre for at skabe et bedre samfund.

Politikere kan ikke løse alle problemer.

Når børn er urolige i timerne og lærer for lidt, er det ikke kun lærernes ansvar. Vi har også som forældre et ansvar for, at børnene bliver støttet hjemmefra og er klar til at modtage undervisning.

Når børn og unge slutter sig sammen i bander og begår kriminalitet, er det ikke kun udtryk for, at der er for lidt politi på gaderne. Vi har også som forældre et ansvar for at holde øje med, hvad vore børn går og laver.

Det er godt nok at sikre pasningsgaranti for vore børn – men det fritager os ikke for ansvaret for vore børns trivsel og opdragelse. Børn kræver tid og opmærksomhed.

Staten kan ikke garantere lykke. Politikere kan skabe nogle rammer. Men det er op til hver enkelt at fylde rammen ud.

Det er så lidt, der skal til for at skabe noget mere glæde i hverdagen. Lidt opmærksomhed over for de nærmeste. Lidt opmuntring, påskønnelse og belønning til dem, der gør noget ekstra. Lidt mere hensynsfuldhed i trafikken. Et lille smil til kunden i butikken og den besøgende på det offentlige kontor.

Lad os gøre op med travlhedens tyranni, slukke mobiltelefonen en gang imellem, lade være at checke de sidste e-mails og tage os lidt mere tid til hinanden.

Godt nytår!"
2004,Venstre,Anders Fogh Rasmussen,"Godaften – og godt nytår!

For nogle måneder siden havde jeg lidt tid under afslappede former sammen med én af mine kolleger fra Østeuropa. Han fortalte en gribende historie om sin families skæbne under det gamle kommunistiske diktatur.

Hans far var blevet afskediget fra sin stilling som skoleleder, fordi han nægtede at blive medlem af kommunistpartiet. Han selv blev nægtet optagelse på det ønskede universitet, fordi studiepladserne var forbeholdt medlemmer af kommunistpartiet og deres børn.

En hel families eksistens blev truet, fordi faderen var politisk brændemærket af magthaverne.

Tænk sig, at vi kun skal 15 år tilbage, før det var den barske hverdag for familierne i kommuniststaterne bag Jerntæppet.

Nu er kommunisterne væk. Nogle af dem, der før var brændemærket, er nu poli-tiske ledere af deres lande. Om fire måneder bliver de nye demokratier medlemmer af EU. Nogle af dem er allerede medlemmer af NATO – og senere på året kommer flere til.

Vi åbner et nyt kapitel i Europas historie. Vi får et vældigt vitamintilskud. De nye medlemslande syder og bobler af energi. De tænker nyt. De tror på frihed. De tror på sig selv – og derfor tror de på fremtiden. Det kan vi tage ved lære af – også i Danmark.

Op til årsskiftet har mange af os genopfrisket erindringen med tv-klip fra året, der gik. En række billeder har brændt sig fast i min hukommelse. Billederne af jublende irakere, der ser Saddams Husseins statue blive væltet i Bagdad. Billederne af den tilfangetagne Saddam i hænderne på amerikanerne. Og naturligvis de forfærdende billeder af den død og lemlæstelse, som krig fører med sig.

Danmark deltog i krigen mod Saddam. Det var en svær beslutning. Den delte Folketinget. Og den delte befolkningen. Alligevel valgte vi at tilslutte os koalitionen til befrielse af Irak.

Krig er altid den sidste udvej. Og alt andet var da også forsøgt i årevis. Jeg vidste udmærket, at freden ikke ville blive vundet på én dag eller få uger. Og vore allierede betaler stadig en høj pris for at få Irak til at fungere. Men jeg er sikker på, at befrielsen af det irakiske folk var og er alle omkostningerne værd.

Det føler jeg, når jeg ser de rystende billeder af massegravene i Irak. Når jeg ser de glade irakere, som er lettede over diktaturets fald. Når jeg ser, at irakerne har udsigt til at blive herrer over deres egen fremtid. Når vi kan se frem til, at Saddam snart bliver stillet for en domstol, så en af historiens mest grusomme diktatorer kan stå til ansvar for sine gerninger. Og når jeg ser, at Saddams fald har inspireret Libyens diktator, Gadaffi, til at gå i dialog med resten af verden.

Terrorregimets fald har tændt en uro, ja. Men det har også tændt et håb. Et håb om frihed, fred og fremgang.

Nu skal vi se fremad og hjælpe irakerne med at bygge et nyt, moderne, frit og fredeligt Irak. Vist er der mange negative historier fra Irak. Men under den urolige overflade sker der daglige fremskridt for almindelige irakere.

Danmark deltager aktivt i genopbygningen af Irak. Danske soldater, politifolk og hjælpearbejdere udfører et dygtigt arbejde under svære og farlige forhold. Jeg sender dem og deres familier en varm tak.

Jeg vil også takke de mange danskere, som udfører et fredsbevarende arbejde i Afghanistan, Kosovo og andre af verdens brændpunkter. Og de danskere, der er i Iran for at hjælpe efter det frygtelige jordskælv.

Verdensøkonomien stod stille i 2003. Den økonomiske afmatning forplantede sig desværre også til Danmark.

Men her på årets første dag tør jeg godt forudsige, at opsvinget kommer i 2004.

Og fra i dag har vi sænket skatten på arbejde. Kig selv på skattekortet.

Jeg er derfor ikke i tvivl om, at i det kommende år vil de fleste opleve at få flere penge mellem hænderne. Det giver mere aktivitet, flere jobs og mindre arbejdsløshed.

Heldigvis har vi klaret os bedre end så mange andre, fordi danske virksomheder har en god konkurrenceevne.

Arbejdsløsheden i Danmark er trods alt lavere end i de fleste andre europæiske lande. Men det er en ringe trøst for de familier, hvor en mor eller far har mistet arbejdet.

Jeg er ikke tilfreds, før alle, der kan arbejde, har fået et arbejde.

Danmark er sluppet så nådigt igennem den internationale nedtur, fordi vi har en bundsolid økonomi. Det skyldes den linie, som er lagt af skiftende regeringer siden 1982. Den linie skal vi holde fast i.

Danmark er økonomisk godt rustet til fremtiden.

Vi har et solidt overskud på de offentlige finanser. Og vi afvikler gælden.

Vi har et massivt overskud på betalingsbalancen.

Prisstigningerne er små, så både løn og pensioner får bedre købekraft.

Renten er lav, så investeringer betaler sig.

Vi har en samlet konkurrenceevne, som er i top. Vi er faktisk blandt de fire bedste i verden.

Alt dette giver økonomisk tryghed. Både for landet og for den enkelte.

Men vi skal hele tiden forny og udvikle samfundet. Vi står foran store udfordringer, der langt fra er entydige.

På den ene side er den helt nære udfordring í mange familier at få en fortravlet hverdag til at hænge sammen. Mange føler med rette, at de har rasende travlt. Ikke mindst børnefamilierne, der skal have børn og arbejds-, familie- og fritidsliv til at gå op i en højere enhed.

Det stiller krav om, at vi indretter arbejdslivet mere fleksibelt i fremtiden. Vi skal have perioder, hvor det er muligt at arbejde lidt mindre og bruge kræfterne på familien og børnene. Og andre perioder, hvor vi bare kan give den en ordentlig skalle.

På den anden side får vi i de kommende årtier brug for alle hænder og alle hoveder. Og her er der brug for en ekstra indsats. Alt for mange står uden for uddannelse og arbejde.

Nøglen til fortsat vækst og velfærd er uddannelse. Og vel at mærke uddannelse til alle.

Det er min ambition, at vi danskere skal være blandt de allerbedst uddannede i verden. Og at Danmark i løbet af de næste ti år udvikler sig til ét af verdens absolut førende højteknologiske samfund.

Her ligger kilden til fremtidens vækst, velstand og velfærd. Både for den enkelte og for landet.

Det kræver også et samfund, hvor alle deltager i at skabe vores velstand. Sådan er det ikke dag – desværre.

Mange års fejlslagen udlændingepolitik har f.eks. skabt indvandrerghettoer, hvor mændene er arbejdsløse, hvor kvinderne er isolerede, og familierne kun taler hjemlandets sprog.

Børnene vokser op uden at lære ordentligt dansk. Nogle bliver påvirkede af hærdede kriminelle. De kommer til at forveksle det danske frisind med vægelsind. Den danske frihed med tomhed. Den danske lighed med ligegyldighed. Og de ser på det danske samfund med foragt.

Ghettodannelser fører til vold og kriminalitet og konfrontation. Det kender vi fra udlandet. Og det hverken kan eller vil vi acceptere i Danmark.

Vi må stoppe den ulykkelige ghettodannelse. Vi må insistere på, at børnene lærer ordentligt dansk, inden de skal i skole. De unge, utilpassede indvandrere skal væk fra lediggang, gadehjørner og kriminalitet. De skal i arbejde. De skal have en uddannelse. Og de bliver nødt til at forstå og respektere de værdier, som det danske samfund bygger på.

Mit budskab til dem er: Lær af de indvandrere, der klarer sig godt i det danske samfund. De har et job, så de kan forsørge sig selv og deres familie. De skaber egne forretninger og virksomheder. De markerer sig i sportens verden. De underviser på vore universiteter. Ja, de sidder i kommunalbestyrelser og folketing. Det nytter at gøre en indsats.

Mange ting skal være bedre i Danmark. Det gælder ikke mindst den offentlige service. I løbet af de sidste to år har vi forbedret forholdene i den offentlige sektor. Bl.a. med flere penge til sygehusene og mulighed for, at folk selv kan vælge.

Og det virker. Ventelisterne er faldet betydeligt.

Næste skridt i fornyelsen af den offentlige sektor bliver at forenkle den kommunale struktur.

Den har stort set været uændret siden 1970. Men mange ting har ændret sig i de forløbne godt 30 år.

Jeg tror, at vi kan få bedre service fra det offentlige, hvis vi indretter os mere enkelt og hensigtsmæssigt.

I den kommende tid vil der blive en masse debat om systemer og strukturer. Hvad skal kommunerne lave? Skal vi have amter eller regioner? Og hvor mange skal der være af dem?

Men glem nu ikke, at det handler om mennesket før systemet.

Det afgørende er ikke hvor mange rådhuse, vi har. Det afgørende er, om vi får en ordentlig behandling på sygehusene, en endnu bedre ældrepleje og endnu bedre skoler.

Danmark er et godt samfund. Vi har meget at byde på.

Vi skal værne om det, vi er stolte af. Og samtidig være åbne over for nyt.

Vist kan vi blive irriterede i det daglige, når tog eller bus eller metro er forsinket. Eller når vi skal sidde i bilkø på vejen. Eller når vi synes, at skatten tager for meget. Det er rigtigt, at tingene kunne være bedre.

Men sammenlignet med de fleste andre lande er det danske samfund velorganiseret, og tingene fungerer.

Vi har afskaffet klassemodsætningerne, så vi danskere udgør et forenet folk, et samfund, der bygger på frihed, frisind og fællesskab.

Og vi klarer os godt internationalt.

For nylig placerede en amerikansk forsker endnu en gang Danmark helt i top i verden, når det gælder fremskridt, social udvikling og livsvilkår.

Danske forskere er på nogle områder blandt de førende i verden.

Danske film – og sågar computerspil – høster international anerkendelse.

Danske arkitekter har skabt værker, der er internationalt kendte og berømmede.

Danske sportsfolk opnår flotte internationale placeringer.

Jo, vi har meget at være stolte over.

Men vi er ikke verdensmestre på alle felter. Og verden står ikke stille. Vi skal hele tiden lære nyt. Vi skal være et åbent og udadvendt samfund. Parate til at lære af omverdenen.

Men også bevidste om, hvad vi selv kan, og hvad vi selv står for.

Et Danmark med mod på fremtiden.

Godt nytår!"
2005,Venstre,Anders Fogh Rasmussen,"Godaften!

Dette nytår er præget af en tragedie, vi endnu ikke kender det fulde omfang af.

Den præger os alle. Den påvirker os alle. Alt andet synes for en stund ligegyldigt. Vi har brug for tid til at begribe de menneskelige skæbner og lidelser, vi bliver konfronteret med.

Derfor har jeg også lagt dagligdagens politik til side i aften.

Vi fik nyheden om den forfærdelige naturkatastrofe, som havde ramt Sydøstasien, midt i juledagene. Time for time er tabstallene blevet ved med at stige. Alt tyder på, at vi står overfor en naturkatastrofe, der langt overgår alt, hvad menneskeheden har oplevet i nyere tid.

På nuværende tidspunkt er tabstallet opgjort til op mod 150.000. Børn, kvinder og mænd. I Indonesien. I Sri Lanka. I Indien. I Thailand. For blot at nævne nogle af de lande, der er hårdest ramt.

Det er en katastrofe af et så ekstremt omfang, at det nærmest ikke er til at forstå. Og som det gør ondt at tænke på. Hvert eneste liv er jo dyrebart. Hvert mistet liv har sin egen skæbne. Familier er revet i stykker. Hele landsbysamfund er forsvundet. Og man søger trøst i de små solstrålehistorier om dem, der overlevede trods alt.

Vore tanker går til alle ofrene og til deres pårørende.

Desværre må vi samtidig sige, at der er meget stor risiko for, at tabstallet vil stige yderligere i den kommende tid. Og at endnu flere vil miste livet som følge af sygdomme og mangel på rent drikkevand.

Derfor er det vigtigt, at nødhjælpen nu når hurtigt frem til de overlevende. Til de millioner af mennesker, som har overlevet katastrofen i første omgang, men som så brutalt mistede hele deres livsgrundlag. Fra det internationale samfunds side må vi gøre alt, hvad vi kan, for at hjælpe landene i regionen med at få nødhjælpen ud.

Regeringen har fra første færd gjort alt, hvad der står i vores magt, for at hjælpe de lokale samfund, der er så hårdt ramt af ulykken. Og regeringen har nu besluttet at forhøje beløbet til nødhjælp og genopbygningsbistand i regionen til i alt 300 mio. kr. Danmark kan og vil yde sit bidrag.

Den danske nødhjælp vil blandt andet gå til mad, medicin og rent vand. Så vi med en hurtig og resolut indsats kan bidrage til, at så mange som muligt overlever den kommende tid.

Samtidig må vi se i øjnene, at der ude i regionen venter et massivt genopbygningsarbejde, som det internationale samfund må stå sammen om. Fra regeringens side lægger vi op til, at den danske indsats bl.a. fokuseres på at få genopbygget vandforsyningen. Det er arbejde, vi danskere er gode til. Og det er et vigtigt element i genopbygningsindsatsen.

Regeringen vil følge situationen nøje. Hvis der er behov for at afsætte endnu flere penge til nødhjælp og genopbygning af regionen, vil vi være rede til det.

Et lyspunkt i denne svære tid er, at der fra alle sider i det danske samfund – fra private borgere, virksomheder og organisationer – er stor vilje til at bidrage til nødhjælpsorganisationernes indsamlinger til fordel for ofrene. Mange har meldt sig frivilligt til at tage af sted for at hjælpe. Personalet på ambassaderne og hos myndighederne herhjemme har arbejdet i døgndrift. Det har varmet mig meget. Alle bidrag tæller. Og for hvert bidrag skal der lyde et stort tak fra mig.

Katastrofen har også ramt Danmark hårdt. Jeg frygter, at vi står med en national tragedie af hidtil uset omfang. På nuværende tidspunkt er der syv danskere, som vi ved, er døde. Men samtidig savnes der 397 andre danskere. Og jeg er alvorligt bange for, at mange af disse også kan have mistet livet.

Vore tanker og dybeste medfølelse går derfor også til de danske ofre og til deres efterladte, der på så meningsløs vis har mistet en af deres kære. Det er en stor tragedie, der har ramt den enkelte familie. Vi evner næppe at sætte os ind i følelserne hos alle de, som fortsat svæver i uvished om deres pårørendes skæbne. Men vi ved, at det må være forfærdeligt.

Fra regeringens side gør vi alt for at skaffe oplysning om de savnede og for at få hentet alle danskere hurtigt hjem. Vi har et tæt samarbejde med Sverige og Norge, som er endnu hårdere ramt end vi.

Jeg har talt med min svenske og norske kollega. Der er også sorg i Sverige og Norge. Og jeg har udtrykt min medfølelse med det svenske og norske folk.

Vi ved også, at der er mange savnede finske statsborgere. De nordiske lande er blevet ramt hårdt af denne katastrofe.

Der er ingen tvivl om, at den kommende tid bliver en meget svær periode at komme igennem for mange, mange danskere. Jeg vil derfor opfordre til, at vi alle gør vores yderste for at hjælpe familiemedlemmer, venner og bekendte, som har mistet en af deres kære. Kun ved at stå sammen og hjælpe hinanden bedst muligt kan vi komme gennem denne svære tid.

For at mindes de mange danske ofre for katastrofen vil der i morgen blive holdt en mindegudstjeneste i Københavns Domkirke. Mindegudstjenesten vil blive indledt med 2 minutters stilhed. Jeg vil gerne opfordre alle til at deltage i de to minutters stilhed for at ære og mindes ofrene. Endvidere vil der også i morgen blive flaget på halvt fra alle officielle bygninger.

Verden er blevet mindre. Tragedier i fjerne egne rammer os, som de aldrig har ramt os før. Og vi føler et fællesskab med de lokale ofre på en helt anden vis, end vi tidligere har gjort. Jeg vil derfor gerne benytte lejligheden til at takke alle, der på hver deres måde bidrager til at løse alle de problemer, som katastrofen har udløst.

Det er i stunder som disse, vi finder vore inderste ressourcer.

Godt nytår!"
2006,Venstre,Anders Fogh Rasmussen,"Godaften!

For et år siden stod verden ansigt til ansigt med en ufattelig katastrofe. Over 200.000 mennesker mistede livet under flodbølgen i Sydøstasien.

I oktober blev Pakistan ramt af et forfærdende jordskælv, som kostede over 70.000 mennesker livet.

Mange her i landet mistede familiemedlemmer eller nære venner under flodbølgen eller jordskælvet. Vore tanker og vor medfølelse går til alle, som så tragisk har mistet nogle af deres kære.

For Danmark blev 2005 et godt år. Vi har i dag én af Europas stærkeste økonomier. Langt de fleste danskere har mærket fremgangen på den ene eller den anden måde.

I løbet af 2005 kom der flere internationale vurderinger af Danmark med topkarakterer. Én af dem kårede Danmark til at have verdens bedste erhvervsklima. En anden udpegede Danmark til at have den samlet set bedste internationale bistand i verden.

De fortæller to vigtige ting om Danmark: Vi har orden i økonomien. Og vi har overskud til at tænke på andre end os selv.

Det gælder, når vi bidrager til at bringe fattige lande på fode. Først og fremmest i Afrika. Men også andre steder.

Det gælder, når danske nødhjælpsarbejdere ved hurtig og resolut indsats hjælper med at afbøde virkninger af naturkatastrofer. Som efter flodbølgen for et år siden. Og senest efter jordskælvet i Pakistan.

Og når danske soldater og politifolk deltager i fredsskabende og fredsbevarende aktioner. I Kosovo. I Afghanistan. I Irak. I Darfur. Og i andre af verdens brændpunkter.

De danskere, vi har sendt ud, gør en dygtig og engageret indsats. Vi kan være stolte over deres bidrag til at bevæge verden i den rigtige retning. Jeg vil gerne sige en varm tak til hver og én af jer.

Vore soldater i Irak yder en prisværdig indsats med at hjælpe irakerne til at leve i frihed, fred og fremgang. Det er et vanskeligt arbejde. For fanatiske grupper prøver med terror og trusler at blokere vejen frem til demokrati. Men den irakiske befolkning har tre gange demonstreret, at den afviser terroristerne. Første gang ved at stemme i stort tal ved valget i januar. Dernæst ved folkeafstemningen om en ny forfatning i oktober. Og nu senest ved i meget stort tal at stemme ved parlamentsvalget i december.

For første gang træffer irakerne på demokratisk vis beslutninger om fremtiden for deres eget land. Det er opløftende. Vi skal hjælpe det irakiske folk med at opbygge et frit og demokratisk Irak. Vi skal hjælpe den nye irakiske regering til selv at overtage ansvaret for Iraks sikkerhed.

Målet er, at de internationale tropper skal ud af Irak. Det gælder også de danske soldater. Vi skal ikke være der én dag længere, end det er nødvendigt. Men det skal være folkevalgte politikere, der bestemmer. Ikke terrorister.

Her i Danmark oplever vi vækst og velstand. Beskæftigelsen stiger. Arbejdsløsheden falder. På mindre end to år er ledigheden faldet med omkring 35.000. Vi har nu den laveste reelle ledighed siden 1979.

I et par år var der bekymring for stigende ledighed. Nu er der bekymring for mangel på arbejdskraft. Lad os udnytte det offensivt. Nu har vi chancen for, at mennesker, der har haft rigtig svært ved at få arbejde, kan få fodfæste på arbejdsmarkedet.

Vi har overskud. På de offentlige budgetter. Og på betalingsbalancen. Udlandsgælden bliver støt og roligt bragt ned. Om et par år er den helt væk.

Tidligere steg skatter og afgifter år for år. Nu har vi skattestop. Og skatten på arbejde er sænket med omkring 10 mia. kr. For en typisk familie har det betydet en gevinst på over 10.000 kr. årligt.

Og boligejerne behøver ikke leve i frygt for, at de skal betale mere i skat, hver gang deres bolig stiger i værdi.

Så jo, det går godt i Danmark.

Og det er netop, når det går allerbedst, at vi skal træffe de nødvendige beslutninger, som er afgørende for landets fremtid. For det er på den måde, at vi kan gøre de gode tider langtidsholdbare. Træffer vi beslutningerne i god tid, kan vi med velovervejede justeringer få ganske store virkninger på længere sigt. Det vil ikke kun vi få glæde af, men også de kommende generationer.

I fremtiden bliver vi flere ældre – og færre på arbejdsmarkedet. Samtidig lever vi længere. Og det er jo positivt. Men det giver også nogle udfordringer. For samtidig med, at vi lever længere, bruger vi mindre tid på arbejdsmarkedet. Fortsætter den udvikling, så bliver der flere og flere, som vil trække på det offentlige. Og færre og færre til at betale skat. Det siger sig selv, at det ikke hænger sammen. Derfor siger jeg: Vi bliver nødt til gradvist at udsætte det tidspunkt, hvor vi normalt trækker os tilbage fra arbejdslivet.

Det betyder, at vi må se på reglerne om efterløn og pension. Heldigvis er vi i en gunstig situation. Vi behøver ikke et kriseindgreb over hals og hoved. Med den sunde økonomi kan vi gennemføre de nødvendige ændringer gradvist over en længere årrække. Så den enkelte i god tid kan nå at indrette sig på de nye forhold. Og selvfølgelig så skal der fortsat være mulighed for, at de, som er nedslidte, kan trække sig tilbage før tid.

Vi skal værne om den tryghed, vi har i dag. Men verden omkring os er i forandring. Derfor skal vi forny os, hvis vi også i fremtiden skal være blandt de rigeste og socialt bedst fungerende lande i verden. For tryghed i fremtiden kræver, at vi bliver bedre til at skabe ny viden og nye idéer. Bedre til at omsætte nye idéer til produktion og arbejdspladser. Bedre til at sætte nye ting i gang. Bedre til at opnå en god uddannelse for alle unge. Og bedre til at forny vores uddannelse gennem hele livet. Så vi hver især bliver bedre til at omstille os.

Alle skal med. En god uddannelse til alle er den vigtigste forudsætning for, at vi kan opretholde et samfund uden store økonomiske og sociale skel. Et samfund, der hænger sammen.

I slutningen af februar kommer regeringen med udspil til reformer. Reformer, som bl.a. betyder, at vi fremover bliver nogle år mere på arbejdsmarkedet og får flere indvandrere i arbejde.

Og reformer, som ruster Danmark stærkere til at klare den internationale konkurrence. Gennem kraftig satsning på forskning og udvikling. Uddannelse til alle unge. Voksen- og efteruddannelse. Bedre forhold for iværksættere. Det er dét, der i fremtiden skal gøre os bedre til at skabe nye arbejdspladser. Det, der vil skabe grundlag for tryghed.

Vi vil indbyde alle Folketingets partier til forhandlinger. Sigtet er en bred politisk aftale og lovgivning i 2006.

Vi skal træffe de nødvendige beslutninger nu. Så også vore børn og børnebørn kan leve i et godt, et trygt og et fremgangsrigt samfund.

Der har i det forløbne år været en heftig debat om ytringsfriheden og dens grænser. Og der er nogle, som mener, at tonen i debatten er blevet for grov. Lad mig sige meget klart: Jeg fordømmer enhver udtalelse, handling eller tilkendegivelse, som forsøger at dæmonisere grupper af mennesker på baggrund af deres religion eller etniske baggrund. Den slags hører ikke hjemme i et samfund, som netop bygger på respekten for det enkelte menneske.

Vi har en god tradition i Danmark for en vidtgående ytringsfrihed. Vi skal tale frit og sige vores mening ligeud til hinanden. Men det skal foregå i gensidig respekt og forståelse. Og i en ordentlig tone. Og heldigvis så er tonen i den danske debat i almindelighed både ordentlig og redelig. Der har været enkelte eksempler på utilladeligt krænkende ytringer. Og de er såmænd kommet fra mere end én side i debatten. Dem må vi tage klart afstand fra.

Men de få eksempler må ikke overskygge den kendsgerning, at debatten og hele situationen i Danmark er langt fredeligere end i en række andre lande.

Vi har i Danmark en sund tradition for at stille kritiske spørgsmål til alle autoriteter, hvad enten de er politiske eller religiøse. Vi bruger humor. Vi bruger satire. Ja, vi har i det hele taget et lidt afslappet forhold til autoriteterne. Og for nu at sige det ligeud: Det er denne tradition for manglende autoritetstro, det er denne trang til at sætte spørgsmålstegn ved det bestående, det er denne tilbøjelighed til at sætte alt til kritisk debat, som har skabt fremskridtet i vores samfund.

For det er i den proces, at nye horisonter bliver åbnet, nye opdagelser bliver gjort, nye idéer bliver født. Mens gamle systemer og forældede tankesæt falder. Derfor er ytringsfriheden så afgørende. Og ytringsfriheden kan ikke gradbøjes. Den er ikke til forhandling.

Men vi har hver især et ansvar for at forvalte den på en sådan måde, at vi ikke opildner til had og ikke splintrer det fællesskab, som er én af Danmarks stærke sider. Det er en betydelig styrke for det danske samfund, at vi i reglen er ret gode til at snakke os til rette om tingene. Fordi vi generelt set viser hensyn og har tillid til hinanden. Tillid til samfundets institutioner. Tillid til et sæt bærende principper for vort samfund. Vi har bygget vort samfund på respekten for det enkelte menneskes liv og frihed, ytringsfrihed, ligestilling mellem kvinder og mænd, sondring mellem politik og religion. Vi tager udgangspunkt i, at mennesker er frie, selvstændige, ligeværdige og ansvarlige. Det skal vi værne om.

For det er nogle af de bånd, der giver samhørighed. Vi har derfor let ved at samarbejde. Let ved at løse fælles opgaver. Og derfor også lettere ved at klare nye udfordringer.

Lad os stå sammen om et samfund, hvor der er frihed til forskellighed. Og et samfund, hvor der er et stærkt fællesskab om grundlæggende værdier.

Et Danmark, som ikke blot har en stærk konkurrencekraft. Men også en stærk sammenhængskraft.

Godt nytår!

"
2007,Venstre,Anders Fogh Rasmussen,"Godaften!

I går tog vi afsked med 2006. Et år, som vi længe vil huske for de dramatiske billeder af voldelige demonstrationer mod Danmark i en række muslimske lande. Det gjorde et stærkt indtryk på os alle at se Dannebrog blive brændt, at se danske ambassader i flammer, at høre og se truslerne mod Danmark og danskere.

Det er så uvant for os. Mange følte sig utrygge, ja bange, for volden og aggressionen. Og de fleste havde svært ved at forstå, at 12 tegninger i en avis kunne udløse så meget raseri. Det var nogle svære uger for Danmark. Meget stod på spil. Men vi klarede os igennem. Ikke mindst fordi vi stod sammen, da det gjaldt.

I dag står der respekt om Danmark. Fordi vi stod fast, da vore grundlæggende værdier kom under pres. Vi stod vagt om ytringsfriheden, som er den mest kostbare frihedsrettighed, vi har.

Retten til frit at offentliggøre sine tanker i tale, i tekst, i tegninger,
– retten til frit at meddele sine tanker med alvor og humor, med seriøsitet og satire, med kendsgerninger og karikaturer, – retten til frit at tale de politiske magthavere, de religiøse autoriteter og de hævdvundne tankesæt midt imod. Det er kernen i folkestyret.

Og det er drivkraften for oplysning, uddannelse og udvikling.

Det er ytringsfriheden, som har skabt fremskridt i Danmark, i Europa og andre af verdens frie samfund.

Det er den frihed, som totalitære kræfter prøver at begrænse.

Vi har hver især et ansvar for at forvalte ytringsfriheden på en sådan måde, at vi ikke opildner til vold og had.

Men vi har også et ansvar for ikke at føje alverdens autoritære i deres krav til, hvad vi må tegne og tale om. Et ansvar for at forblive tro mod os selv og de værdier, der har skabt frihed, fred og fremgang i vor del af verden. Og dermed også støtte de millioner af mennesker over hele verden, der ønsker de samme frihedsrettigheder.

I maj besøgte jeg de danske soldater i Irak. Det er positive og engagerede unge mennesker, som har valgt at gøre tjeneste for Danmark under meget svære forhold.

De skiftende hold af danske soldater har ydet betydelige bidrag til at skabe fremskridt og hjælpe irakerne til et bedre liv.

Vi har i det forløbne år haft tragiske og smertelige tab, hvor danske soldater har mistet livet. Vore tanker og medfølelse går til de afdøde soldaters pårørende. Og til de soldater, som blev såret ved angrebene.

Jeg håber, at 2007 bliver året, hvor irakerne selv kan overtage ansvaret for sikkerheden i Sydirak, hvor Storbritanien og Danmark arbejder sammen. I takt med, at irakerne selv overtager ansvaret, kan vi reducere antallet af britiske og danske soldater og tilpasse deres opgaver.

Vi har soldater, politifolk og civile eksperter i Irak, Afghanistan, Kosovo, Libanon, Sudan og andre af verdens brændpunkter. De yder en beundringsværdig indsats for at hjælpe andre folk til en bedre tilværelse. De bidrager til, at vi danskere tager ansvar og løfter vor del af opgaven med at sikre frihed og fred. De har familier og pårørende, som trækker deres store del af læsset herhjemme. De fortjener vores opbakning, respekt og anerkendelse. Og vor dybfølte tak.

Det går bedre i Danmark end nogensinde. Aldrig har der været så mange i beskæftigelse som nu. Og arbejdsløsheden er den laveste i over 30 år.

Lige før jul blev Danmark kåret til at have den mest konkurrencedygtige og dynamiske økonomi i EU. I udlandet bliver Danmark betragtet som en rollemodel. Bl.a. fordi vi i god tid har truffet de nødvendige beslutninger om vores fremtid. Senest har vi med meget bred politisk opbakning gennemført en langsigtet tilpasning af efterløn og pension. Og samtidig investerer vi massivt i Danmarks fremtid, bl.a. i uddannelse og forskning.

Vi skal gøre Danmark til et land, der sprudler med idéer, opfindelser, udvikling.

Vi skal omsætte idéer og opfindelser til nye arbejdspladser.

Vi skal udvikle en iværksætterkultur, så flere får mod på at starte egen virksomhed.

Vi skal gøre det attraktivt at arbejde i Danmark, at placere virksomheder og investeringer i Danmark.

Og vi skal sikre, at alle kommer med i den udvikling. Vi må ikke skabe et todelt samfund med en elite, der kan klare det hele og en restgruppe, som bliver hægtet af.

Den historisk lave arbejdsløshed giver os en enestående chance for at få alle med. For at realisere den gamle drøm om ‘plads for os alle ved samfundets bord’.

Jeg ved godt, at vi i det daglige kan være uenige om mange ting. Men træder vi et skridt tilbage og betragter det overordnede billede, er det en fantastisk styrke for Danmark, at vi kan stå sammen om de lange linjer.

Skiftende regeringer har siden 1982 ført politik med langsigtet økonomisk stabilitet og holdbarhed som mål.

Og vi har en ansvarlig fagbevægelse og ansvarlige arbejdsgivere, som også ser på hele samfundets forhold, når de indgår aftaler på arbejdsmarkedet. Det afspejler den grundlæggende ansvarsbevidsthed, som præger det danske samfund.

Det er den brede opbakning, vi skal holde fast i og bygge videre på.

I dag træder den nye kommunalreform i kraft. Den største reform af den offentlige sektor nogensinde. Det er en stor og krævende opgave for de tusinder af medarbejdere, som i disse dage skifter arbejdsplads. Jeg appellerer til, at vi alle bakker dem op – og viser lidt tålmodighed, indtil alt det nye er kørt i gang.

Og jeg vil sige til alle jer, der sidder midt i den store forandring: Jeg forstår godt, hvis I synes, det er en hård periode. Men jeg er overbevist om, at I klarer den. Og vi værdsætter jeres indsats for at skabe gode rammer om den offentlige service og sociale tryghed i fremtiden.

Den næste store opgave bliver at sikre fortsat fornyelse og udvikling af kvaliteten i børnepasningen, i skolerne, i ældreplejen, på sygehusene. Langt de fleste familier i Danmark har mærket, at det går godt med økonomien. Og hvis vi lige har fået et nyt køkken derhjemme, så er vi nok også ekstra opmærksomme på, om kvaliteten i børnehaven, på skolen, på plejehjemmet eller på sygehuset nu også er i top. Det er naturligt nok. Når vort samfund bliver rigere, har vi også råd til at sikre en offentlig service af høj kvalitet.

Men den største udfordring i de kommende år er, at der mangler arbejdskraft. Først og fremmest fordi det er små årgange, der træder ind på arbejdsmarkedet og store årgange, der går på pension. Godt hver fjerde offentligt ansatte går på pension i løbet af de næste 10 år. Det bliver svært at finde afløsere nok. Simpelt hen fordi der ikke er hænder nok på arbejdsmarkedet.

Derfor vil regeringen iværksætte en kvalitetsreform. En reform, der sætter kvalitet og brugernes tilfredshed i centrum.

Vi vil inddrage brede grupper i arbejdet, bl.a. brugere og pårørende, medarbejdere, ledere og centrale organisationer.

Opgaven bør samle alle, der både ønsker velfærd af høj kvalitet og en sund og robust økonomi i fremtiden.

Lad os i fællesskab sætte nye pejlemærker, nye mål og visioner for en moderne, dynamisk og kvalitetsrig offentlig sektor.

Til nye mål og visioner hører også, at vi påtager os et personligt ansvar. Vi skal have vuggestuer og børnehaver af høj kvalitet, hvor børnene får omsorg og udfordring. Men som forældre har vi også et ansvar for at give os tid sammen med vore egne børn.

Skolen skal have høj kvalitet, hvor børnene lærer både det faglige og det kreative. Men som forældre har vi også et ansvar for, at børnene er klar til at modtage undervisning, bl.a. ved at sørge for at de møder udhvilede og har lavet deres lektier.

Hjemmehjælp og plejehjem skal yde god omsorg. Men selv den bedste offentlige omsorg kan ikke erstatte, at vi bruger tid sammen med vore nærmeste. Vi skal have sygehuse af højeste kvalitet. Men vi bør hver især forebygge livsstilssygdomme, bl.a. ved sund kost og motion.

Vi har en god social sikkerhed i Danmark. Bl.a. takket være dagpenge eller kontanthjælp, hvis den enkelte bliver arbejdsløs. Det er godt. Men det bygger også på ansvar. En solidaritet, hvor den, der modtager understøttelse, til gengæld er parat til at tage et job, når det bliver tilbudt.

Samfundet skal gøre sit til, at danskere med indvandrerbaggrund får uddannelse og job. Men familier med indvandrerbaggrund har også selv et ansvar. Et ansvar for, at deres børn og unge lærer dansk og får en god uddannelse. Et ansvar for at tilpasse sig de regler og traditioner, som gælder på danske arbejdspladser. Og et ansvar for, at kvinderne får chancen for et job.

Staten skal sikre overordnede regler, som beskytter miljøet. Men vi har hver især et ansvar for at værne om natur og miljø gennem vores daglige adfærd og personlige valg, når det gælder fødevarer, transport og energi.

Vi har skabt nogle af de bedste betingelser i verden for at drive privat virksomhed. Så har den enkelte virksomhedsleder også et ansvar for, at virksomheden opfører sig anstændigt. Et ansvar for ikke at snyde sig til fordele på andres bekostning ved smarte skattemanøvrer, sort arbejde, underbetaling af udenlandske arbejdere eller ved at sælge for gammelt kød.

Min vision om et ægte velfærdssamfund er et samfund med både frihed og tryghed. Men friheden må ikke blive et hundeslagsmål, hvor det er de frækkeste og de højest råbende, der rager mest til sig.

Og trygheden må ikke blive en sovepude, der slører den enkeltes eget ansvar. Frihed er uløseligt forbundet med ansvar. Lad os udvikle et velfærdssamfund, hvor den enkelte har frihed til at realisere sine drømme. Og ansvar – både for sig selv og for fællesskabet.

Godt nytår!"
2008,Venstre,Anders Fogh Rasmussen,"Godaften!

I dag har vi taget hul på et nyt år. Friskt og ubrugt ligger det klar med sine muligheder og udfordringer – og klar til, at vi tager fat med vore håb og forventninger.

Danmark er mulighedernes samfund. Et rigt og velfungerende samfund. Et samfund, hvor den enkelte har frihed til at tage initiativ, udfolde sig, tænke nyt. Et samfund med frihed til forskellighed.

Og der bliver tænkt nyt. For et par måneder siden besøgte jeg Danmarks Tekniske Universitet. Jeg mødte et hold studerende, som har vundet et verdensmesterskab i at køre brintbil. Deres forsøgsbil var den, der kørte længst på literen.

Det er der perspektiv i. For brint er en lovende energikilde for fremtiden. Den kan der komme såvel god forretning som bedre miljø ud af.

Unge danskere kan være med til at revolutionere verdens energiforsyning.

Vi kan alle glæde os, når Danmark og danskere gør det godt og sætter aftryk i verden.

Når danskere får internationale priser som anerkendelse af deres indsats.

Når danskere klarer sig godt i internationale konkurrencer.

Når danske virksomheder får store ordrer og kontrakter i udlandet.

Det er resultatet af dygtige danskeres arbejdsomhed, ihærdighed og opfindsomhed.

For mange i verden omkring os er Danmark et forbillede og eksempel til efterfølgelse.

Den stærke danske økonomi vækker opsigt. Det går bedre i Danmark end nogensinde. Aldrig har så mange været i arbejde. Arbejdsløsheden er rekordlav.

Langt de fleste danskere har mærket fremgangen i de seneste år. Vi oplever et kolossalt socialt fremskridt. Titusinder af mennesker, der før stod uden for arbejdsmarkedet, har nu fået arbejde. Har fået opgaver og ansvar. Har fået et nyt indhold i tilværelsen.

Det økonomiske opsving er en social revolution.

Det går så godt, at den største risiko i det nye år faktisk er, at det kommer til at gå for godt.

Fremgangen betyder, at vi mangler medarbejdere – både i de private virksomheder og i de offentlige institutioner. Der er rift om de medarbejdere, som er til rådighed.

Hvis det betyder, at løn og andre omkostninger stiger hurtigere i Danmark end i udlandet, så kan fremgang hurtigt blive vendt til nedtur. For så kan vi ikke længere sælge så mange produkter til udlandet. Eller virksomhederne bliver tvunget til at flytte produktionen til udlandet.

Og så stiger arbejdsløsheden. Vi kan komme ind i en ond cirkel, som vil true de fremskridt, der er skabt. Det vil påvirke os alle, men især de mest udsatte grupper.

Vi har et fælles ansvar for at sikre fortsat fremgang i Danmark. Ved at være realistiske i vore krav og forventninger til offentlig service, privat forbrug og løn.

Ingen har glæde af at stille for store krav i dag – for at få den dobbelte regning i morgen.

Vi har aldrig haft det bedre i Danmark end i dag. Vi er nået dertil, fordi vi har truffet de rigtige beslutninger i rette tid.

På tværs af traditionelle skel mellem arbejdsgivere og fagforeninger, mellem regering og opposition har der igennem de sidste 25 år været bred enighed om de vigtigste bestanddele i en stærk og bæredygtig økonomi.

Lad os nu i fællesskab fortsætte den tradition og vise, at vi kan tage vare på de gode tider. Og fremtidssikre dem.

Vi har et stærkt udgangspunkt for at skabe et Danmark med endnu bedre muligheder for alle. Et Danmark med masser af foretagsomhed og med tryghed, når der er brug for hjælp. Et Danmark, der ikke blot har overskud til sig selv, men også overskud til at hjælpe andre.

* * *

I maj besøgte jeg de danske soldater i Afghanistan. Over feltrationerne sad jeg og talte med de mænd og kvinder, som i den grad yder en indsats for at hjælpe andre. At være dér i gruppen af unge danske soldater fyldte mig med stor glæde. Af stolthed over deres dygtighed. Af beundring for deres holdninger og værdier. Af taknemmelighed over, at de så modigt har meldt sig til en så farlig tjeneste for Danmark.

I det år, der er gået, er flere danske soldater blevet dræbt under tjenesten. Og andre er blevet såret.

Ethvert tab er smerteligt. Og mine tanker og dybeste medfølelse går til familie og pårørende. Vi ved, at jeres tab og jeres savn føles ekstra stærkt her i denne juletid.

Mine tanker går også til de dræbte soldaters kammerater. Jeg vil gerne sende en særlig hilsen til hold 4, der netop nu er i Afghanistan. I har oplevet, at fem af jeres kammerater ikke kom tilbage fra den mission, de var sendt ud på. Vi deler den smerte og det tab, som I har gennemlevet. Og vi skylder jer den største tak og dybeste respekt for den indsats, som I yder under vanskelige forhold.

Der er mange, som spørger: Hvad skal Danmark dog i det fjerne Afghanistan?

Jeg forstår godt spørgsmålet. Men jeg beder hver enkelt af jer tænke på, at vi lever i en ny verden. Danmark må også tage sin del af ansvaret for frihed og fred.

Den 11. september 2001 sendte terrorister tusinder af uskyldige i døden i USA. Terroristerne havde deres afsæt i Afghanistan. Taleban-regimet gav hjælp og husly til terrorister, som kunne slå til hvor som helst i verden.

Afghanistan må ikke igen blive et fristed for terrorister. Derfor er vi i Afghanistan. Det handler også om vor egen sikkerhed.

Demokratiet er under pres i regionen. Det ser vi i Pakistan. Senest drabet på Benazir Bhutto. Vi må utvetydigt støtte de demokratiske kræfter.

Det handler om, at Danmark tager medansvar i verden. Hvis alle sagde: Vi vil ikke sende soldater for at forsvare frihed og fremme fred, ja, så ville tyrannerne terrorisere verden. Det har vi desværre set eksempler på tidligere i verdenshistorien.

Vi kan ikke bare sidde med hænderne i skødet, trække gardinerne for og tro, at det onde forsvinder.

Vi er nødt til at stå sammen med andre frie og demokratiske samfund i forsvaret for frihed og menneskerettigheder.

Jeg er taknemmelig for, at så mange melder sig til tjeneste for Danmark i verdens brændpunkter. Vi skylder jer og jeres familier og pårørende en stor tak. I fortjener fuld opbakning fra os alle herhjemme. I hjælper med at gøre tilværelsen bedre for mennesker rundt om i verden. I bidrager til at skabe frihed, fred og fremgang. Og I viser, at Danmark kan gøre en forskel i verden.

* * *

Vi kan også gøre en forskel i Europa. For 5 år siden var der et historisk topmøde i København. Danmark var formand for EU. Og jeg husker så tydeligt den decemberaften i 2002, da vi besluttede at udvide EU fra 15 til 27 lande.

Det var et bevægende øjeblik. Spontant faldt Europas ledere hinanden om halsen i glæde over genforeningen. Efter anden Verdenskrigs forfærdelige ødelæggelser. Efter Den Kolde Krigs brutale adskillelse mellem Øst og Vest. Efter to generationers hård kommunistisk undertrykkelse bag Jerntæppet og Berlinmuren kunne vi endelig lukke ét af de mørkeste kapitler i Europas historie.

Et nyt Europa blev født.

Et Europa, hvor vi kan handle og arbejde over landegrænserne til fælles fordel.

Et Europa, hvor vi kan stå samlet i kampen mod terrorisme, organiseret kriminalitet, menneskehandel og illegal indvandring.

Et Europa, hvor vi i fællesskab kan bekæmpe forurening og sikre et bedre miljø.

Et Europa, som bedre kan tale med én stemme og dermed større vægt på den internationale scene.

For eksempel i kampen mod den menneskeskabte klimaforandring. I 2009 skal Danmark være vært for FN’s store klimakonference i København. Målet er en international aftale om at reducere udledningen af drivhusgasser. For et bedre klima.

Det bliver en vanskelig opgave at få verdens store lande med i en sådan aftale.

Men ved at stå sammen og tale med én stemme kan Europa påvirke store lande som USA, Kina og Indien.

Verden af i dag kræver, at vi europæere står sammen for at fremme vore fælles mål og værdier. Og for at påvirke udviklingen på kloden.

Verden af i dag kræver, at vi danskere er med i hjertet af Europa. For at varetage vore interesser. For at øve indflydelse. For at sætte vort præg på Europas fremtid.

Men desværre er Danmark ikke med i hjertet af Europa. For vi har valgt at sætte os uden for vigtige dele af samarbejdet.

For 14 år siden fik Danmark undtagelser fra EU-samarbejdet på en række betydningsfulde områder. Undtagelserne betyder, at Danmark er sat uden for indflydelse, selvom beslutningerne i EU også angår os.

Undtagelserne skader Danmarks interesser. De har sat Danmark på et sidespor.

De forhindrer os i at præge fremtidens Europa på lige fod med andre lande. Afskærer Danmark fra at spille den rolle i Europa, som vi ellers kunne som ét af Europas mest velfungerende samfund.

Derfor bør vi afskaffe undtagelserne. For Danmarks skyld. Så vi fuldt ud kan være med til at træffe beslutninger om fremtidens Europa.

Vi var en drivende kraft i at få flere lande med i EU. Så bør vi også være en drivende kraft i at forme det nye Europa.

Vi kan med rette ranke ryggen over det, Danmark kan og står for. Og for mange andre lande står Danmark som en rollemodel.

Nu skal vi gøre op med os selv, om vi vil nøjes med at være model, eller vi også vil spille en rolle.

Vi er et lille land. Men vi kan udrette store ting i fællesskab med andre.

Vi ønsker indflydelse på verden. Men så må vi også fuldt og helt være med til at forme fremtiden i fællesskab med andre.

Vi har et stærkt folkestyre med solide frihedsrettigheder. Men så må vi også være forberedt på at forsvare friheden i fællesskab med andre.

Vi må gerne være os selv. Men aldrig nøjes med at være os selv nok.

Godt nytår!"
2009,Venstre,Anders Fogh Rasmussen,"Godaften!

Det er første dag i det nye år. Vi er altid spændte på, hvad et nyt år vil bringe. Men i år nok mere end sædvanligt.

For siden sidste nytår har verden ændret sig.

2008 blev mere uroligt, end vi har været vant til. Et økonomisk uvejr raser i verden omkring os. Og det sender også bølger ind over os.

Virksomheder er kommet i vanskeligheder. Nogle medarbejdere er sagt op. Andre frygter at blive arbejdsløse. Nogle oplever, at deres pensioner er mindre værd. Andre at det er svært at sælge huset.

Jeg forstår godt, at mange er bekymrede eller usikre.

Regeringen tager situationen meget alvorligt. Vi vil ikke tøve med at tage de initiativer, der skal til, for at Danmark kommer helskindet gennem krisen. Med høj beskæftigelse og sund økonomi.

*

2008 var også året, hvor den internationale terrorisme kom tæt på Danmark. Vores ambassade i Islamabad i Pakistan blev mål for en terrorbombe. Flere blev dræbt. Senere blev en udsendt dansk politimand dræbt ved en terrorbombning af et hotel i samme by.

Vore tanker går til de berørte familier, som blev ofre for den skruppelløse terrorisme.

Og mange tænker ængsteligt på, hvad det næste kan blive. Regeringen følger udviklingen tæt. Vi gør vort yderste for at skabe sikkerhed og tryghed for den enkelte.

Og vi vil sammen med vore partnere bekæmpe terrorismen ved dens rod.

Det er desværre en kamp, som også har sin pris.

I ugerne op til jul blev fem danske soldater dræbt i Afghanistan. Det er en stor tragedie og et chok for de familier og pårørende, som så brutalt har mistet én af deres kære.

I det forløbne år har flere danske soldater mistet livet under tjenesten. Og andre er blevet såret.

Jeg vil udtrykke min dybeste medfølelse med deres familier og pårørende. Mine tanker går til jer, der har lidt så smertelige tab.

Mine tanker går også til de dræbte soldaters kammerater. Vi skylder jer den største tak og dybeste respekt for den indsats, som I yder under vanskelige forhold.

Mange spørger, om det kan nytte.

Ja, det nytter.

For nogle måneder sider besøgte jeg vore soldater i Afghanistan. Jeg er imponeret over, hvad de har udrettet. Vi kan være stolte af dem. De yder en dygtig indsats for at skabe sikkerhed og et bedre liv for den lokale befolkning. De gør Danmark ære.

Vi lever i en ny verden. En verden, hvor terrorister kan slå til hvor som helst – også i Danmark. En verden, hvor forsvaret af vores sikkerhed starter fjernt fra dansk jord.

Afghanistan må ikke igen blive et fristed for terrorister. Derfor er vi i Afghanistan.

Det handler om sikkerhed. Og det handler om, at vi danskere tager medansvar i verden. Vi ønsker frihed, fred og sikkerhed. Så må vi også selv yde et bidrag.

Derfor er danske soldater, politifolk og andre udsendte med til at bekæmpe terrorister i Afghanistan, jage pirater ved Somalia og sikre freden i Kosovo og Georgien og i andre af verdens brændpunkter.

Jeg vil gerne sige en varm tak til alle jer, der gør tjeneste for Danmark rundt om i verden.

I har ikke spurgt, om det kan nytte.

I har gjort, hvad I fandt rigtigt.

I er en inspiration for os alle.

En inspiration til selv at tage ansvar. Og ikke blot vælte opgaven over på andre.

Til selv at yde en indsats. Og ikke blot kræve af andre.

Til at se muligheder. Og ikke blot give op.

Det er den holdning, der skaber respekt om os danskere ude i verden.

Det er den holdning, der skal til for at klare udfordringer og modstand.

Og det er også den holdning, som nu skal bringe os styrkede ud af det økonomiske stormvejr.

*

Endnu er det for tidligt at sige, hvor længe den økonomiske krise vil vare. Eller hvor streng, den vil blive. Men i forhold til mange andre lande er vi i Danmark godt rustede til en svær tid.

Vi har en lav ledighed. Hvor andre lande har høj arbejdsløshed.

Vi har overskud i forhold til udlandet. Hvor andre lande har underskud.

Vi har lav offentlig gæld. Hvor andre lande slæber med store underskud og voksende gæld.

Vi er godt rustede, fordi vi i en lang årrække har ført en sund og stabil økonomisk politik.

I de senere år har vi haft store overskud på statens finanser. De overskud har vi brugt til at betale af på gælden.

Vi har lagt til side i de fede år. Så der er noget at tære på i de mere magre.

Derfor har vi nu større handlefrihed.

Og det benytter vi os af allerede i år. Vi giver et skub til dansk økonomi.

Blandt andet ved at sænke skatten. Så de fleste familier vil have flere penge til rådighed i år.

Og vi skal have gang i bankernes udlån til fornuftige projekter.

Det er godt, når kassen bliver smækket i for spekulanter og lykkeriddere.

Men det er galt, hvis bankerne nu går i den anden grøft og holder op med at låne ud til sunde virksomheder med gode forretningsidéer. Eller til familiers fornuftige køb af hus eller bil. For så går samfundet i stå. Til skade for os alle sammen.

Allerede her i januar vil vi derfor tilbyde at skyde ny kapital ind i veldrevne banker. Ikke af hensyn til bankerne. Men for at bankerne fortsat kan låne ud. Til gavn for os alle sammen.

Selvfølgelig på betingelser. Pengene skal ud at arbejde. Og bankdriften skal være sund, solid og sober.

Hvis alt dette ikke rækker, vil vi tage yderligere skridt for at sikre den økonomiske aktivitet.

Vi har planlagt massive investeringer i en modernisering af det danske samfund over de kommende år. Hvis det er nødvendigt, vil vi fremrykke en række af disse investeringer.

I nye og moderne hospitaler.

I bedre skoler, daginstitutioner og ældreboliger.

I en mere moderne, effektiv og miljøvenlig transport – både i biler, tog og busser.

Vi vil slå to fluer med ét smæk: Sætte skub i økonomien her og nu og forbedre velfærd, miljø og konkurrencekraft i fremtiden.

Og vi er parate til endnu en gang at bruge skatten til at sætte skub i økonomien.

Regeringen har en skattereform i støbeskeen. En skattereform, hvor vi sænker skatten på det, vi vil have mere af – arbejde. Og hæver skatten på det, vi vil have mindre af – forurening.

Hvis økonomien fortsætter med at se dyster ud, kan vi indfase skattereformen, så danskerne får flere penge mellem hænderne til en start.

Så kan vi på én gang sikre, at der kommer gang i økonomien, at det bedre kan betale sig at arbejde, og at det bedre kan betale sig at passe på miljøet.

*

Vi står over for en betydelig udfordring. En international økonomisk krise af et historisk omfang.

En krise indeholder både en fare og en mulighed.

En fare, hvis et unødigt sortsyn fører til en ond cirkel med yderligere krise, kaos og kollaps.

Men en krise giver også mulighed for at tænke nyt. At finde vejen ud af vanskelighederne med nye idéer, nye metoder, nye initiativer.

Lad os bane en sådan vej. En vej til ny, holdbar vækst. Grøn vækst.

Lad os sætte den vision at skabe en ny, grøn økonomi. Et samfund, hvor vi er helt uafhængige af forurenende brændsler som kul, olie og gas.

Det kræver, at vi omlægger produktion og forbrug. Gradvist, men målrettet.

I Danmark skal vi udvikle grønne løsninger, som hele verden kan få glæde af.

På den måde kan vi sætte gang i økonomien, skabe titusindvis af grønne jobs og dreje hele samfundet mod en grøn, bæredygtig vækst.

Det er vejen frem.

Det grønne samfund er ikke et samfund uden vækst. Vi skal tværtimod sætte gang i væksten med ny teknologi, grønne idéer og en blomstrende eksport. Vi skal gøre Danmark til en grøn vindernation.

Ikke med forbud og påbud, der kvæler livsglæde og virkelyst. Men med dynamisk grøn vækst.

Med grøn energi fra vind, biobrændsler, sol og andre vedvarende energikilder.

Med flotte plus-energihuse, der producerer mere energi, end de bruger.

Med højhastighedstog og topmoderne jernbaner.

Med moderne og hurtige elbiler.

Med ordentlige veje, der er anlagt, så de tager hensyn til naturen.

Med et landbrug, der beskytter naturen og leverer grøn energi, sikre fødevarer og fortsat store eksportindtægter.

Og vi skal vise et globalt grønt lederskab. Til december er Danmark vært ved FN’s klimakonference. Her er målet at nå en global aftale om at nedbringe udledningen af drivhusgasser. Af hensyn til klima og miljø.

Men det handler også om sikkerhed. Den vestlige verdens afhængighed af importeret olie og gas medfører en massiv overførsel af velstand fra verdens demokratier til verdens oliestater. Til regimer, som ikke altid deler vort syn på frihed og folkestyre.

Ved at mindske overførslen af penge til dem, kan vi øge vor egen selvstændighed.

Ved at reducere behovet for importeret energi, kan vi øge frihed og sikkerhed.

Ved at svække afhængigheden af olien og gassen, kan vi styrke den demokratiske verden.

*

At skabe en grøn, bæredygtig vækst er den største udfordring for denne og for den næste generation. Det bliver en stor opgave. Den vil kræve engagement og tage tid.

Men det er en opgave, vi kan løse ved at stå sammen i en svær tid. Lad os i fællesskab skubbe Danmark fremad. Og i fællesskab forvandle krisen fra en fare til en mulighed.

Faren er, hvis vi frygter fremtiden. Og lader de kortsigtede problemer spærre for de langsigtede løsninger.

Muligheden er, at vi tror på fremskridtet. Og lader de langsigtede løsninger afhjælpe de kortsigtede problemer.

Alt kan gå i stå, hvis angsten for at handle er større end ønsket om at forbedre.

Men alt kan lykkes, hvis viljen til at ville er større end frygten for at fejle.

Godt nytår!"
2010,Venstre,Lars Løkke Rasmussen,"Godaften.

I går tog vi afsked med det årti, vi lærte at kende som nullerne. Det blev et årti med mange lyspunkter. Stærkest står den danmarksrekord i lav arbejdsløshed, vi satte i sommeren 2008. Men det blev også et årti, der til slut kastede lange skygger. Hele verden blev ramt af en dyb økonomisk krise, som vi endnu ikke har set det sidste af. Danske virksomheder har tabt omsætning i udlandet. Arbejdspladser er gået tabt. Familier er kastet ud i arbejdsløshed og utryghed.

Troen på, at fremskridtet er en given ting, har fået et knæk. Men det må ikke få lov at knække os. For nok blev 2009 ikke det år, vi kunne have håbet på. Men det blev heller ikke et år uden håb.

Den økonomiske krise ser ud til at være ved at klinge af. Takket være en resolut indsats over hele kloden for at holde hånden under det finansielle system og understøtte økonomien. Her hjemme får danskerne skattelettelser, som sammen med lave renter skaber mere råderum i privatøkonomien i 2010. 600.000 danskere slipper helt fri for mellemskatten. Og samtidig øger vi de offentlige investeringer til et historisk højt niveau ved at fremrykke investeringer i infrastruktur, i skoler, i daginstitutioner og offentlige energirenoveringer.
Krisen tærer på den fælles kasse, og – ja – der bliver en regning at samle op, når vi er fuldt og sikkert gennem krisen. Men det er forsvarligt, fordi vi afdrog på gælden i de gode år. Og fordi det medvirker til at holde hjulene i gang og genskabe optimisme og tro på fremtiden. I en tid vil arbejdsløsheden stadig stige – det er uundgåeligt – men i tredje kvartal blev de blodrøde økonomiske nøgletal på ny sorte. Der er grund til at tro på, at vi kommer helskindede gennem krisen.

I Afghanistan er der også lyspunkter. Jeg besøgte de danske soldater i det forgangne år. Det gjorde mig stolt at møde så professionelle og dybt dedikerede mennesker, der med livet som indsats kæmper i håbets tjeneste. De gør en forskel hver dag, hver time, hvert minut. De gør Danmark ære.

En øget international styrke, hvor Danmark fortsat yder et markant bidrag, vil skabe grund til at tro på, at vi inden for en overskuelig fremtid kan begynde at overlade ansvaret for deres eget land til afghanerne selv. Det er både vores og afghanernes ønske.

Danmark yder en stor indsats i Afghanistan, også for vores egen sikkerheds skyld. For at forhindre at landet igen bliver fristed for terroristtræning og terrorplanlægning.

Terrortruslen i Danmark er nemlig fortsat markant. I 2009 oplevede vi, at Danmark var et planlagt mål for terrorisme. Men vi oplevede også resultatet af en effektiv, forebyggende indsats – både nationalt og internationalt.

Det er en ringe trøst, at vi deler skæbne med andre frie folk, men det bestyrker os i indsatsen for at stå fast på at imødegå truslen i fællesskab. Sådan som vi f.eks. gør det i Afghanistan.

Det internationale samarbejde blev også sat på noget af en arbejdsopgave ved klimatopmødet i København. Det lykkedes – trods alt – i nogle meget hektiske og ikke særligt stilrene sluttimer på klimatopmødet – at nå en klimaforståelse. Ikke den store, forpligtende og gennemarbejdede klimaaftale, vi havde håbet på – og som et intensivt forarbejde og en historisk tilstedeværelse af stats- og regeringsledere havde givet os grund til at fastholde som mål. Men dog en ny global ramme, hvor der er enighed om to-graders målet. Hvor der er enighed om at afsætte et meget betydeligt milliardbeløb til at hjælpe udviklingslandene. Og hvor de enkelte lande i løbet af januar skal melde ind, hvad de vil bidrage med for at nå det fælles mål.

Det var denne aftale, som langt de fleste af verdens lande, rige som fattige, store som små, støttede den sidste nat i København. Når røgen har lagt sig, er jeg sikker på, at Københavnsaftalen faktisk vil vise sig som dét grundlag, fremtidens globale klimaindsats skal bygges på.

2009 vil, når historiebøgerne skal skrives, vise sig at have været et meget vigtigt år – et slags mentalt vendepunkt. Et år som viste os – og lærte os – at vi skal kæmpe for at holde fast i fremskridtet – og vi skal kæmpe for at holde fast i de ting, vi har opnået.

Med den lære tager vi hul på et nyt årti og forlader de ”nullere”, hvor grådigheden stak sit fristende ansigt frem: Troen på den hurtige gevinst fra en gearet investering. Den lidt for smart tænkte bonusordning. Dristige bankudlån i sikker forventning om, at det kun kan gå fremad, fremad, fremad.

Der er ingen smarte alternativer til hårdt og målrettet arbejde, der kan realisere det, jeg i det forgangne år prøvede at beskrive med udtrykket ”den danske drøm”.

Jeg møder amerikanere, der tror vi er socialister, fordi skatten er høj, og franskmænd, der opfatter os som ultraliberalister, fordi vi har så fleksibelt et arbejdsmarked. Men vi vil ikke sættes i bås. Vi har vores egen danske drøm.

Om et frit, et lige og et retfærdigt Danmark.

Om et respektfuldt og tolerant Danmark, hvor der er plads til hver enkelt. På hver enkeltes egne præmisser.

Om et trygt Danmark, hvor vi ikke tillader bander at indtage hele kvarterer og byområder og undslippe sig politiets og myndighedernes kontrol.

Om et Danmark, hvor vi forener det moderne menneskes lyst til at stå på egne ben – til at turde, til at forfølge sine drømme – med et trygt fællesskab, der holder hånden under os, når vi behøver det.

Og vi kan alle få brug for hjælp. Vi kan blive syge. Vi kan miste vores arbejde. Vi kan være født i en familie, der ikke evner at give os en god start på livet.

Så har vi brug for en varm hånd og et stærkt fællesskab, der giver os et kærligt skub videre i livet.

Den danske drøm forener os. Og det er en udfordring for os alle fortsat at realisere den. For det er – desværre – ikke en naturlov, at vi, kun godt fem millioner mennesker på denne lille plet på kloden, er blandt de rigeste og lykkeligste i hele verden.

Mine børns legetøj var ”Made in China”. Det, synes vi, var helt naturligt i 90’erne. Men i dag, hvor vi tager hul på 10’erne, og ungerne for længst er vokset fra legetøjet, kan vi købe mobiltelefoner, der ikke alene er ”Made in China”, men også opfundet, udviklet og designet af højtuddannede kinesiske teknikere.

Verden står ikke stille omkring os. Danmark og med os Europa – ja, hele den vestlige verden, der satte verdensordenen og definerede de bærende værdier i det sidste århundrede – får nu alvorlig konkurrence af nye vækstøkonomier i Indien, Brasilien, Korea, Singapore og Kina. Det skal vi ikke lade os skræmme af, men det må vi omvendt heller ikke tage for let på. Vores enestående velstand er ikke naturgiven.

Vi må målrettet stræbe efter at udbygge og fastholde Danmarks førende position inden for alle de områder, som skaber vækst og velstand. Det er vores opgave i det nye årti.

Derfor har regeringen nedsat et vækstforum, der her i januar for alvor trækker i arbejdstøjet, og som gennem 2010 systematisk skal gennemgå de områder, hvor vi skal skærpe vores målsætninger, skærpe vores fokus og indsats, så Danmark og dansk erhvervsliv kan få fuldt udbytte af de mere milde økonomiske vinde, der forhåbentlig venter os i horisonten. Og vi skal starte præcis der, hvor klimatopmødet sluttede. Ved at kapitalisere på det forspring i grøn teknologi, vi vitterligt har – og som verden efterspørger.

Jeg har givet det bud på ét fælles mål for Danmark, at vi i 2020 skal være et af verdens ti rigeste lande. Ikke fordi det bliver let. Ikke fordi jeg mener, at materiel rigdom i sig selv er det vigtigste i verden. Men fordi penge på kistebunden nu engang er vejen til at nå alt det andet, vi gerne vil som samfund: Tryg velfærd. En anstændig ældreomsorg. Et velfungerende politi. Et sundhedsvæsen i verdensklasse. En ny kræftplan, der følger op på de sidste års fremgang i kræftbehandlingen. Rent miljø. Ja, i det hele taget friheden til at forme vort eget samfund.

Vi kan blive rigere ved at arbejde mere. Eller ved at arbejde hårdere. Men vi skal først og fremmest blive dygtigere – endnu dygtigere til at få endnu mere ud af vores ressourcer. Og i Danmark er de ressourcer menneskelige. Vi lever af menneskelig formåen.

Derfor skal vi i særlig grad sætte ind dér, hvor lærdommens frø blive sået: I folkeskolen.

Til jer børn, som ser med her i aften, vil jeg sige, at I kan noget, som I er blandt de bedste til i verden. I er kreative. I er glade for – og gode til – samarbejde. I er glade for jeres skole. Det er det bedst tænkelige udgangspunkt for at blive endnu dygtigere. Og det skal I blive. Hver og en, så langt jeres talent rækker. For der er ingen vej uden om de boglige kundskaber, som ofte – fejlagtigt – bliver kaldt hårde værdier. Viden er det pureste guld i vor tid.

Børn er forskellige, børn lærer på forskellig måde, har forskellige forudsætninger. Den pige i tredje klasse, der allerede kan tale lidt engelsk, risikerer hurtigt at komme til at kede sig, hvis hun skal sidde og sige ”chair” og ”table” i stedet for at kaste sig over en engelsk børnebog. Og den dreng, der ser dansende tal i stedet for logiske tabeller på siderne af sin bog, risikerer hurtigt at komme til kort, hvis man ikke tager særligt hånd om ham. Hvis han ikke får ro på lærdommen.

Det er min ambition, at forældre kan sende deres børn i skole med udsigt til, at de er lige så videbegærlige og ligeså nysgerrige på sidste skoledag, som de var på den første.

Og forudsætningen for det er først og fremmest læsning. For at kunne låse op for den verden af eventyr og den bankboks af viden, som ligger foran børnene, skal de have nøglen. Nøglen er læsning.
Vi har gjort fremskridt. Børn læser nu lige så godt i tredje, som de før gjorde i fjerde klasse. Vi har en god folkeskole. Men når den nu er en af verdens dyreste, skal vi også turde stille større krav. Jeg har derfor inviteret alle skolens interessenter – lærere, elever, forældre, uddannelsesinstitutioner, erhvervsorganisationer og faglige organisationer – til en særlig Marienborg-uge om fire uger for at indlede et 360 graders eftersyn af den danske folkeskole.

Vi bør i fællesskab give børnene et ”læseløfte”. Vi skal love dem, at de skal lære at læse – og læse godt – før vi dynger dem til i andre fag. Det kan gøres helt ubureaukratisk ved en læsetest f.eks. i anden klasse og et løfte om, at vi ikke sender nogen videre, uden at vi ved, at en målrettet, individuel indsats har givet dem de grundlæggende forudsætninger for det.

Jeg tror, ethvert barn kan drømme uden at kunne læse – men for at opfylde sine drømme og for at udleve sine drømme, må danske børn først lære at læse. Og det skal de lære!

For vi har brug for alle. Det gælder også de mange, der har valgt Danmark til, og som ikke i generationer har været slægts- eller skæbnebestemt til at være danskere.

Om blot en generation vil omkring en halv million danskere have en ikke vestlig baggrund. Vi får brug for hver eneste af jer. Problemet er, hvis der er for få, der er i arbejde, og hvis op mod halvdelen af de unge mænd ikke får en uddannelse. Det må være slut med, at unge laver ingenting. Alle skal i uddannelse eller arbejde.

Det er ligesom med kulturen: Jeres bidrag er meget velkomne. Det var udenlandske påvirkninger, der skabte den danske guldalder. Meget af det mest pæredanske kommer udefra. Juletræet, balletten, arbejderbevægelsen! Kultur trives ikke i et drivhus. Men der skal være vilje til at få det udenlandske til at sætte danske blomster. Det skal være slut med parallelsamfund. For så går sammenhængskraften fløjten.

Krisen til trods er Danmark ret beset et fantastisk land. Vi har i fællesskab drevet det vidt. Få har for meget – og færre for lidt. Selvom det er et smerteligt dilemma, at vi i et af verdens rigeste samfund har en gruppe mennesker, der lever på kanten af samfundet. Vi skylder dem at gøre vores yderste for, at alle kommer med i fællesskabet. Vi skylder dem at trække Danmark helt fri af krisen og genskabe den økonomiske fremgang.

Et kalenderblad er vendt. Lad os ved fælles tro på fremtiden – og et fast blik på udfordringerne – gøre sortsynet til skamme. Vi kan godt – hvis vi vil.

Godt nytår!"
2011,Venstre,Lars Løkke Rasmussen,"Godaften.

Jeg tror, at mange har det ligesom jeg: Nytåret er den tid på året, hvor vi gør status. Hvor vi tænker over den tid, der er gået. Hvor vi tænker over, hvordan vi bedst kan møde den tid, der kommer.

Hvordan ser det så ud, når vi gør status for Danmark?

Ja, den følelse, der kommer til mig, er en stolthed over at leve i et land, hvor vi har gode muligheder for at følge vores drømme og frihed til at forme vores liv.

Og det er en glæde over at leve i et land, hvor vi tager os af hinanden. Hvor vi har glimrende børnehaver, trygge plejehjem og gode uddannelser.

Danmark er ikke et perfekt samfund. Men det er et godt samfund.

Jeg er selv født med det danske samfunds muligheder inden for rækkevidde. Fra mine første år i Arbejdernes Andelsboligforening i Vejle. Til vi flyttede til Græsted, hvor jeg gik i folkeskole og efter skolen blev familiens første student. Som så mange andre unge greb jeg de muligheder, jeg blev tilbudt.

Og for alle os, der er vokset op med velfærdsamfundet, kan vores rige og trygge Danmark føles nærmest som en selvfølge. Men det er det ikke. Det er noget, vi skal arbejde for hver dag. Det er noget, vi skal kæmpe for sammen.

Derfor står vi i 2011 overfor mere end ét valg.

Vi skal have valg til Folketinget. Det siger Grundloven. Og det bliver et vigtigt valg.

Men politik må ikke kun handle om næste folketingsvalg. Politik skal også handle om næste generation.

Derfor vil jeg i aften tale om et andet valg. Et valg, der er afgørende for, at vi kan bevare og udvikle vores enestående danske fællesskab. For os selv. For vores børn. For vores børnebørn.

* * *
De sidste to år har vi kæmpet for at rive os fri af den alvorligste økonomiske krise, verden har oplevet siden 2. verdenskrig. Vi har truffet valg, som var svære, men nødvendige. Det kan mærkes.

Vi handler ansvarligt. Sammen klarer vi skærene bedre end de fleste andre lande. Bedre end vi kunne frygte.

Vi kan glæde os over resultatet af vores indsats: Fremgang for danske virksomheder. Lav rente på vores boliglån. Færre arbejdsløse end i andre lande, færre ungdomsarbejdsløse. Respekt om dansk økonomi ude i verden.

Det ser også ud til, at danskerne i år har købt lidt større julegaver end sidste jul. Optimismen er så småt ved at vende tilbage. Det er positivt. Det skal vi give næring. Men det må ikke gøre os blinde for morgendagens udfordringer.

I flere europæiske lande har man ikke gennemført de nødvendige reformer, mens tid var. Derfor har man måttet skære drastisk i velfærden, hæve skatten og sænke de offentligt ansattes løn. Derfor ser vi demonstrationer og vold i gaderne i flere europæiske storbyer.

I Danmark handler vi i tide. Vi træffer de nødvendige valg. Vi tager et fælles ansvar.

* * *
Det får vi også brug for, når vi skal se fremad. For der venter os nye udfordringer.

Ligesom andre lande står Danmark over for krav om større økonomisk ansvarlighed efter krisen. Det er vigtigere end nogensinde at have orden i økonomien.

Og ligesom andre lande står Danmark over for den udfordring, at vi bliver færre unge og flere ældre. Vi er mange, der lever længere. Og det skal vi selvfølgelig glæde os over!

Men når vi ser på det samfund, vi gerne vil have, på den ene side, og vores arbejdsindsats og indtjening på den anden side, så hænger regnestykket ikke sammen.

Det er i dag kun omkring halvdelen af danskerne, der arbejder. Og fremover bliver det endnu færre. Hver gang fem forlader arbejdsmarkedet for at gå på pension, står kun fire klar til at tage over. Vi er simpelthen ikke nok til at trække læsset.

Derfor står vi ved en skillevej. Vi skal vælge, hvilken vej vi vil gå som danskere – som nation.

Hvis vi passivt lader udviklingen fortsætte, vil vi støt og roligt blive trukket i retning af usund økonomi, voksende gæld, højere renter og tab af arbejdspladser. Og vi vil blive nødt til at skære i kernevelfærden. I sygehuse og skoler. Det ønsker jeg ikke. Det ønsker ingen af os. Tværtimod. Vi vil gøre et godt sundhedsvæsen endnu bedre. Vi vil løfte en god folkeskole ind i en fremtid, hvor danske børn skal kunne måle sig med de bedste i verden.

Der er kun én farbar vej: Gennem sund fornuft, sund økonomi og sunde offentlige finanser må vi sikre, at vi ikke bruger flere penge, end vi tjener.

For det er og bliver umuligt at låne sig til velfærd.

Derfor skal vi være flere om at arbejde. Flere til at skabe vækst i vores virksomheder. Flere til at tjene pengene. Og derfor skal vi prioritere vores udgifter med stor omhu. På den måde kan vi skabe et robust grundlag for at udvikle vores samfund. Til glæde for os alle sammen.

* * *
Efterlønsordningen rammer lige ned i de to store udfordringer: Vi skal bruge af vores fælles kasse med omhu. Og vi skal være flere om at arbejde i flere år.

For det første koster efterlønnen 16 milliarder kroner hvert år. Det svarer til udgifterne til 240.000 folkeskoleelever eller 40.000 plejeboliger eller mere end tre nye supersygehuse. Om året! Hvert år!

For det andet indebærer efterlønnen, at folk holder op med at arbejde, selvom de godt kunne blive ved nogle flere år. Og selvom vi har god brug for deres indsats.

Vi danskere er i dag i gennemsnit 61 år, når vi holder op med at arbejde. Men en 61-årig er jo ikke gammel på samme måde som for en generation siden! En 61-årig er da slet ikke gammel.

Der florerer nogle myter: Alle efterlønnere er golfspillende overlæger. Alle efterlønnere er nedslidte arbejdere.

Men sådanne myter er – netop myter. De passer ikke. Fakta er, at efterlønnerne er stort set ligesom alle os andre. De er både sygeplejersker, håndværkere, gymnasielærere og jord- og betonarbejdere. Og langt de fleste på efterløn er hverken mere eller mindre syge end deres jævnaldrende på arbejdsmarkedet.

Mit budskab i aften er: Vi har brug for både sygeplejersken, håndværkeren, gymnasielæreren og jord- og betonarbejderen. Vi har brug for, at alle fortsætter det gode arbejde et par år til. Vi er nødt til at kræve mere af hinanden.

Regeringen forslår derfor, at vi gradvist afskaffer efterlønnen. Vores mål er, at mere end halvdelen af danskerne skal arbejde.

For alle jer, der er under 45 år, foreslår vi, at efterlønnen helt afskaffes.

For resten af jer vil vi ændre efterlønnen, så ændringerne er størst for de yngste af jer og mindst for de ældste.

Men for alle jer, der er tæt på at kunne gå på efterløn, vil vi ikke ændre noget som helst. I kan gå på efterløn som hidtil.

Så er der naturligvis mennesker, der går på efterløn, fordi de simpelthen er nedslidte. De må ikke blive ladt i stikken. Dem vil vi ikke lade i stikken.

Og lad mig så endelig slå fast: Vores forslag berører naturligvis ikke de danskere, der allerede er på efterløn.

Det er de overordnede rammer for forslaget til en tilbagetrækningsreform, som Regeringen vil fremlægge senere i januar.

* * *
Flere år i arbejde. Det er den nødvendige politik.

Det er ikke solidaritet med de svage at betale de raske for at holde fri.

Det er ikke solidaritet med de syge at betale sundhedspersonalet for at blive hjemme.

Det er ikke solidaritet med den, der tager en ekstra tørn, at betale kollegaen for at lade være.

Det er solidaritet, at vi alle sammen løfter, når vi skal skabe ny vækst og ny dynamik i Danmark.

Vi skal leve af hinandens arbejde. Af virksomheder, der tjener penge til landet. Af håndværkere, der bygger vores huse. Af forskere med nye idéer. Vi skal have et robust grundlag for hele tiden at udvikle vores samfund, vores virksomheder og vores velfærd.

Det er sund økonomi. Det er sund fornuft. Det er sand solidaritet.

* * *
Vi har brug for alle danskere. Også for jer, der er kommet til Danmark fra andre lande.

Danmark er et åbent samfund – på en klog måde.

Det betyder, at vi stiller krav til mennesker, der vil hertil. Når man kommer til Danmark skal man bidrage til fællesskabet. Det fremmer integrationen. Det er vel egentlig sund fornuft.

Derfor har vi åbnet døren for arbejdsomme udlændinge. Derfor har vi åbnet døren for dygtige unge fra andre lande, der vil uddanne sig i Danmark. For 10 år siden kom der knap 12.000 udlændinge til Danmark for at arbejde og studere. Nu kommer der omkring 45.000 hvert år. Det er næsten fire gange så mange.

Vores fællesskab bygger på værdier, som vi har kæmpet for gennem generationer: Ansvar for det fælles. Frihed til forskellighed. Lige muligheder for kvinder og mænd.

Det er ikke værdier ét bestemt parti har patent på. Det er vores fælles værdier. Det er danske værdier.

Og dem vil vi ikke give køb på. Når man vælger at leve i Danmark skal det være fordi, man vil være en del af dét fællesskab. Vi har plads til alle, der både kan og vil.

* * *
I det forgangne år har vi set grufulde eksempler på, at ekstremistiske kræfter vil bekæmpe vores danske værdier og med terror true vores samfund. Senest så vi det for bare tre dage siden, hvor det med en målrettet aktion fra Politiets Efterretningstjeneste – i et tæt samarbejde med de svenske sikkerhedsmyndigheder – lykkedes at forhindre et angreb i København.

Med en effektiv dansk terrorlovgivning, med effektive danske efterretningstjenester i tæt internationalt samarbejde – og ikke mindst på grund af en dedikeret indsats fra de kvinder og mænd, der har gjort vores fælles sikkerhed til deres professionelle livsgerning, er det indtil nu ikke lykkedes for terrorister at fuldføre deres onde gerning. Men jeg kan desværre ikke give en garanti for, at det aldrig sker. For terror kan ske uden varsel.

Men lad mig gøre en ting helt klart. Terrortruslen må ikke ændre vores levevis. Vi danskere vil ikke gå på kompromis med vores åbne samfund. Demokrati. Ytringsfrihed. Det er værdier, der er rodfæstet i enhver dansker. Og det er værdier, som vi skal værne om.

Derfor skal vi fortsat kæmpe mod den terror, der truer både vores og andre landes sikkerhed. Som vi gør det i Afghanistan.

* * *
Det nye år vil markere et vendepunkt i Afghanistan.

Jeg kan her i aften sige, at Danmark allerede i år ændrer vores indsats i Afghanistan.

Danmark har, sammen med vores allierede og sammen med den afghanske regering, besluttet, at i år – 2011 – bliver det år, hvor afghanerne begynder at overtage ansvaret. Ansvaret for deres eget lands sikkerhed og fremtid.

Vores opgave bliver så at træne og støtte afghanerne, så de kan overtage det fulde ansvar med udgangen af 2014.

Vi vil gradvist begynde at trække kampsoldater hjem. I stedet vil vi udsende trænere, der kan uddanne og støtte afghanerne og sætte dem i stand til selv at tage vare på deres sikkerhed. Det håber jeg, at der vil være bred opbakning til i Folketinget.

Denne gradvise overgang fra kamp til træning og støtte vil fortsætte frem til 2014. I den periode vil vi også nedtrappe antallet af udsendte soldater. Men hvor mange, der må blive, og hvor mange, vi kan trække hjem, det vil naturligvis afhænge af, hvordan sikkerheden helt konkret udvikler sig.

Afghanistan må ikke igen blive et fristed for terrorisme. Det gælder vores egen sikkerhed. Derfor skal Danmark fortsat være til stede i Afghanistan, sammen med vores internationale partnere. Men efter 2014 skal det danske bidrag være uden kampsoldater.

Desværre betyder ændringerne i de kommende år ikke, at vores indsats i Afghanistan bliver mindre risikabel. Vi vil stadig være afhængige af, at unge mænd og kvinder er parate til at træffe det modigste valg af alle. At kæmpe for Danmarks sikkerhed. At tænde lys i mørket for en afghansk befolkning, der længe har levet i usikkerhed og fattigdom.

Danske soldater har mistet livet i Afghanistan eller er kommet hjem med ar på krop og sjæl. I er i mine tanker. Jeres nære er i mine tanker.

Og i aften vil jeg sende en særlig hilsen til de danske soldater i Afghanistan. I yder en fremragende indsats. I gør Danmark ære.

* * *
Danmark er ikke et perfekt samfund. Men det er et godt samfund – et af de bedste, der findes. Vi står i en ny tid med nye udfordringer, men de kan overvindes. Med sund fornuft og ansvarlighed. Sammen skal vi kæmpe for det, vi har kært. Både ude i verden og hjemme i Danmark.

Godt nytår!"
2012,Socialdemokratiet,Helle Thorning-Schmidt,"Godaften.

For tre måneder siden fik Danmark en ny regering. En regering, som er trådt til i en krisetid. Og som vil tage fat på de alvorlige problemer, Danmark står med.

Vores mål er at bringe Danmark sikkert gennem krisen og ud på den anden side med vores velstand, ordentlighed og omsorg for hinanden i behold.

Det bliver ikke nemt. Men vi kan hvis vi vil.

Det nye år – 2012 – bliver ikke året, hvor vi kommer fri af problemerne. Det må vi allerede se i øjnene nu.

Men med fælles hjælp kan det blive året, hvor vi med seje skridt vender udviklingen.

Generation efter generation har vi skabt fremskridt for almindelige mennesker. Og vi har insisteret på, at alle skulle med. På den måde er Danmark blevet et fantastisk land.

Min mormor blev født i år 1900. Da hun var 15 år, fik kvinder og tjenestefolk stemmeret. Demokratiet blev bredt ud til almindelige danskere.

Min mor blev født i 1937. Mens hun voksede op, kom Danmark fri af krigen og rationeringsmærkerne, og efterhånden fik mange del i de goder, der før kun var for de få. Telefoner, appelsiner og flæskesteg på søndagsbordet.

Jeg blev født i 1966.

Da jeg voksede op, strømmede kvinderne ud på arbejdsmarkedet. Danmark fik børnehaver, plejehjem og uddannelser til de mange. Og danskerne fik nye muligheder. I min årgang blev vi ikke født til at følge en bestemt livsbane. Vi fik større frihed til selv at vælge, end nogen generation før os.

Når jeg i dag ser på vores unge, ser jeg en generation, som – hvis de får lov – til fulde forstår at bruge mulighederne. I griber verden. Og ja, I kommer også fra alle dele af verden. Unge med en anden etnisk baggrund er med til skabe et samfund, hvor mangfoldigheden bliver større, uden at Danmark bliver mindre.

Fra generation til generation – min mormors, min mors, min egen – er Danmark blevet et bedre land at leve i. Et land, vi kan være stolte af.

Og vi skal blive ved med at skabe fremgang for vores børn. Det er et rimeligt krav at stille til os selv.

Men krisen har gjort det vanskeligere. Og jeg vil sige det meget klart i aften.

De fede år ligger bag os. Vi skal forberede os på nogle magre år.

Den kommende tid vil kræve meget af os.

Meget er sket på kort tid.

Kan I huske, hvordan det var for bare fire-fem år siden? Dengang kunne man nærmest gå ind fra gaden og få et job. Og man kunne dårligt gå ind i en bank uden at komme ud med et lån.

Nu har mange – særligt de unge – svært ved at finde arbejde. Virksomheder har svært ved at sælge deres varer. Utryghed og bekymring for fremtiden er blevet en del af mange familiers hverdag.

Skiftet fra gode til dårlige tider blev forstærket af begivenheder ude i verden. Man førte en kortsigtet og slap økonomisk politik. Nogle finansfolk jagtede den hurtige gevinst. Der blev flyttet rundt på investeringer, som om det var matadorpenge.

Det var det ikke. Det var menneskers arbejde, hverdag og opsparing.

Også herhjemme var der et vist overmod. Mange handlede, som om de gode tider bare ville fortsætte og fortsætte. Forbruget voksede over evne. Og boligpriserne tog på himmelflugt.

Der blev givet skattelettelser, som der dybest set ikke var råd til. Og man forsømte at ruste Danmark godt nok til dårligere tider. Der var ikke styr på økonomien.

Derfor får vi nu et underskud på de offentlige finanser på omkring 100 milliarder kroner. Ja, måske bliver det endnu større.

Det er svimlende mange penge.

Underskuddet betyder, at vi betaler velfærd med penge, vi ikke har.

Det går ikke i længden. Det siger sig selv.

Og det går heller ikke, at Danmark bliver ved med at miste konkurrencekraft. For så flytter virksomheder og job ud af landet.

Danske virksomheder er nogle af de mest opfindsomme og ansvarsfulde i verden. Vi er et land, hvor små familievirksomheder vokser sig store og bliver blandt verdens førende. Vi er et land, hvor lønmodtagere og arbejdsgivere har et helt særligt tillidsfuldt samarbejde. Et samarbejde, som vækker international opsigt.

Men når man ikke har investeret nok i uddannelse og forskning. Og når man i stedet for en hjælpende hånd kommer med nye regler, så bliver det sværere og ikke lettere at drive virksomhed og skabe arbejdspladser i Danmark.

Vi står med to store udfordringer. Vi skal have styr på de offentlige underskud. Og vores virksomheder skal igen være blandt de mest konkurrencedygtige i verden.

På den måde får vi en ny og holdbar vækst, og vi skaber den rette grobund for nye job.

På den måde får vi igen pengene til at passe.

Kan det lade sig gøre?

Ja, naturligvis. For vi har meget godt at bygge på i Danmark. Et stærkt fællesskab. Vores evne til at træffe store beslutninger, når det er vanskeligt.

Og vi er i gang.

I budgettet for i år bliver der strammet op på udgifterne og prioriteret skarpt. Vi holder hånden under danske job. Og vi sørger for, at vi får flere indtægter til vores fælles kasse, så vi har råd til at investere i vores børn og vores unge.

Men det er ikke nok. Regningen er ikke betalt.

Og krisen i verden og Europa er langt fra slut. Når europæerne bliver fattigere, køber de mindre fra os. Det koster danske job. Det udfordrer vores økonomi og vores velfærd.

I de kommende år får vi endnu strammere budgetter, og vi må stille endnu hårdere krav til os selv. Vi kommer til at endevende alt og spørge, om vi kan gøre det bedre. Vi vil reformere vores førtidspension og vores kontanthjælp. Og vi vil reformere vores skattesystem – finansieret krone for krone. Alt sammen for at få flere i arbejde og gøre vores økonomi mere robust.

Mange vil opleve forandringer. Mange vil blive bedt at tage en tørn ekstra.

Og ja, vi vil opleve nedskæringer og besparelser.

I den kommende tid skal vi tage beslutninger, der kan måle sig med de sværeste i vores historie.

Men vi gør det, fordi det er nødvendigt. Vi gør det ikke, fordi vi er holdt op med at tro på solidaritet. Men netop fordi vi stadig tror på solidaritet, og tror på at vi skal have alle med.

Når vi skal træffe svære beslutninger, er det netop for at fastholde, og ikke afvikle, det Danmark, vi holder af.

Det Danmark, hvor alle er med til at skabe fremgang.

Hvor vi tager os af hinanden.

Hvor vi giver alle børn og unge en gratis uddannelse.

Hvor vi får god og gratis behandling, når vi er syge.

Hvor vi får hjælp, hvis vi mister vores arbejde.

Hvor vi får en værdig pleje, når vi er ældre.

Det et land for de mange og ikke for de få.

Det er et land baseret på forskellighed og mangfoldighed. På menneskeværd. På fællesskab.

Ude i verden har vi danskere ry for at vise samfundssind. Gæster kommer langvejs fra for at lære af vores lille, trygge land. Hvor vi er mange, der arbejder og afleverer halvdelen til fællesskabet. Hvor vi tager os af hinanden, når der er problemer.

Men de undrer sig også ude i verden. Hvordan kan det fungere?

Mit bud er, at det kan det også kun, når vi alle forstår, at vi skal yde det, vi kan til fællesskabet. Ingen kan bare kræve. Enhver må spørge sig selv. Hvad kan jeg gøre?

Det støder mig og mange andre, hvis der er nogen, der ikke yder deres. Eller ligefrem snyder.

Balancen mellem tryghed for den enkelte og forpligtigelsen til at bidrage er selve grundlaget for vores velfærdssamfund.

Og den balance er truet, når unge, raske mennesker kan være på offentlig forsørgelse år efter år. Så har både den enkelte og samfundet svigtet. Det er ikke rimeligt.

Balancen er truet, hver gang nogen får bygget en garage eller lagt nyt tag på huset uden regning og moms. Det er ikke rimeligt.

Og hvis en virksomhed beder sine medarbejdere om at holde igen med lønkrav, så er det også rimeligt, at det gælder for alle. Også på chefgangen.

Alle skal bidrage. Der er ingen fribilletter.

Og jeg tror på, at langt de fleste af os gerne vil være med. De fleste vil gerne tage ansvar.

Jeg har dyb respekt for mennesker, der hver dag går på arbejde og forsørger sig selv og deres familie. Danmark er bygget af hårdtarbejdende mænd og kvinder.

Men den respekt må aldrig få os til at miste respekten for eller tale nedsættende om dem, der af en eller anden grund ikke kan klare sig selv.

I de seneste år har flere tusinde danskere mistet deres arbejde. Og i det nye år vil de desværre få følgeskab af flere. Det er ulykkeligt for den enkelte og for Danmark.

Vi skal gøre, hvad vi kan, for at færrest muligt bliver ledige. Derfor kick-starter regeringen dansk økonomi. Vi investerer milliarder i børnehaver, veje og arbejdspladser over hele landet. På den måde kommer der job allerede i år, som ellers ikke ville have været der.

Men det gør det ikke mindre hårdt for den enkelte, der skriver ansøgning efter ansøgning og får afslag på afslag.

I december var jeg i Aalborg. Her mødte jeg Søren. Han er 60 år. Han fortalte mig, at han var blevet fyret efter at have arbejdet mere end 30 år som sælger. Firmaets omsætning var faldet på grund af krisen. Det er to år siden. Søren fortalte mig, at han har søgt stort set alt, der er at søge i Midt- og Nordjylland. Fra receptionist på kommunen til chauffør for en slagter. Men uden held.

Og jo. Vi skal stille krav til hinanden. Men vi må samtidig forstå, også med hjertet, at alle kan komme i en situation, hvor der er brug for hjælp.

Krisen har gjort Danmark fattigere. Men vi er først for alvor et fattigere land, når vi ikke længere forstår dem, som har brug for hjælp.

Det må ikke ske. Og med fælles anstrengelse vil det ikke ske.

Der er en gruppe danskere, som vi skylder en særlig hilsen her i aften. Det er en gruppe, som har påtaget sig et kæmpe ansvar.

De danske soldater i Afghanistan. Jeg har besøgt jer og set, hvor flot I løfter jeres opgave. Det er jeg stolt af. Det er hele Danmark stolt af.

Vores indsats i Afghanistan har kostet liv. I aften går mine tanker til jer, der har mistet en af jeres kære.

Æret være deres minde.

Når jeg møder folk i udlandet, så nævner de meget ofte Danmarks indsats i Afghanistan og vores indsats for at beskytte befolkningen i Libyen. Den indsats vil blive husket i mange år.

De skarpe missioner er vigtige. Men Danmark gør mere end det. Meget mere.

Vi er blandt de fem lande i verden, der yder mest i kampen mod fattigdom – og vi vil gøre endnu mere i det nye år. Vi står på demokratiets side – senest under det arabiske forår. Vi bidrager til en bæredygtig udvikling – også i de fattige lande.

Danmark er anerkendt for vores brede indsats og for at påtage os et ansvar, der rækker langt ud over vores grænser og langt ud over vores størrelse. Og det giver respekt ude i verden. Danmark nyder høj anseelse. Og den anseelse har vi alle lod og del i.

Derfor er der også store forventninger til Danmark, når vi i dag den 1. januar overtager formandskabet for EU.

Danmark skal lede EU på et meget vanskeligt tidspunkt. Der ligger store opgaver foran os. Og dem vil vi arbejde hårdt på at løfte. Vi vil yde vores til, at de europæiske lande sammen kan få styr på økonomien og gang i væksten igen. Det er det, der skal til, for igen at skabe job i Europa.

Alt, hvad der sker i Europa, påvirker os herhjemme. Derfor skal vi bruge hver en mulighed til at påvirke det, der sker i Europa. Det er i Danmarks og danskernes klare interesse.

Det næste halve år har vi en mulighed for at skubbe Europa et lille, men vigtigt, skridt i den rigtige retning. Den mulighed skal vi bruge.

2012 bliver ikke året, hvor vi får løst alle vores problemer.

Men det kan blive et år, hvor vi igen finder ind til den kerne af samarbejde, solidaritet og samfundssind, som har gjort Danmark til et fantastisk land.

Året, hvor vi træffer svære, men nødvendige beslutninger.

Vi skal aflevere et endnu bedre Danmark til den næste generation. Vores børn skal arve et land med fremgang, tryghed og muligheder for alle.

Godt nytår!"
2013,Socialdemokratiet,Helle Thorning-Schmidt,"Godaften.

Vi danskere er grundlæggende optimister. Vi tror på, at hårdt arbejde betaler sig. Vi tror på, at vi kan komme videre ved en fælles indsats. Vi tror på, at Danmark er et godt og solidarisk land, som er værd at kæmpe for.

Vi tror på fremtiden.

Men der er også nogen, der møder det nye år med bekymring. Det forstår jeg godt. For Danmark har været i økonomisk krise i mere end fire år.

Arbejdspladser er forsvundet. Flere virksomheder har det svært. Utryghed får os til at holde på pengene. En del er bekymrede for, hvad der venter forude.

Men netop når tiderne er utrygge, skal vi holde fast i og udvikle det Danmark, vi holder af. Et trygt land, hvor vi tager os af hinanden. Hvor vores børn får en uddannelse. Hvor vores forældre får en plejehjemsplads, hvis de har brug for det. Hvor vi har omsorg for de mennesker, der har svært ved at få livets ender til at mødes.

Vi skal holde fast i det, som har gjort os til noget særligt. Vores fællesskab.

Vi skal bringe Danmark sikkert gennem krisen. Og alle skal med.

Mit budskab i aften er, at det kan lade sig gøre.

Men kun, hvis vi for alvor forstår, at vi er i en ny virkelighed. Nullernes overflod kommer ikke igen. Vi skal være klar til en ny tid med krav om forandring. Hvor vi skal finde nye løsninger i den offentlige sektor. Og hvor vores virksomheder skal klare sig i en hård konkurrence.

Sådan vil det være i år og mange år frem.

Men husk på: Når verden forandrer sig, er vores fællesskab stærkest.

Det har vi før vist.

Nogle af os kan huske de bilfri søndage. Vi børn kunne pludselig gå en tur midt på Gammel Køge Landevej. Inden for i stuerne faldt temperaturen et par grader. Og vi fik at vide, at vi skulle tage brusebad i stedet for karbad.

Jo, det var oliekrisen dengang i 70’erne.

Krisen kom udefra. Den satte den vestlige verden i stå. Men i Danmark satte den også gang i nye idéer og fremsynede beslutninger.

Vi fik termostater på radiatorerne. Vi isolerede husene. Vi blev gode til at bruge vindens muligheder.

I dag er Danmark et af de lande, der får mest ud af energien, og vi skaber mange grønne arbejdspladser.

For vi danskere vender forandringer til muligheder.

Da jeg var barn, havde vi en sort telefon med en drejeskive. Den stod på bordet i entreen. Og man måtte ikke tale for længe i den. I dag går de fleste af os rundt med mobiler. Vi er på nettet, mens vi sidder i bussen. Og en treårig kan betjene en iPad.

Alt det kunne ingen af os forudse for bare fem eller ti år siden. Men vi er ikke nervøse for forandring. Vi bruger det nye til at skabe et bedre Danmark.

Det giver en tryggere hverdag, når teenageren kan ringe hjem og sige, at hun er på vej.

Det giver en sikrere hverdag, når en hjertepatient går rundt med en lille sender, som aflæser hjerterytmen og giver besked til sygehuset.

Og det giver en nemmere hverdag, når man kan bestille sit gule sundhedskort ved computeren hjemme i stuen i stedet for at stå i kø på borgerservice.

Vi er blandt de bedste i verden til at tage den nye teknologi til os.

Vi danskere vender forandringer til muligheder.

Der sker også forandringer i, hvordan vi lever vores liv sammen.

Mine bedsteforældre blev sammen hele livet. Sådan var det dengang.

Men det holdt jo ikke for alle. Og dengang blev der set skævt til enlige kvinder med børn. Der var kun én rigtig måde at være familie på.

I dag er det anderledes.

Det er ikke alle parforhold, der holder. Mange bliver skilt. Og det er svært, når en familie bliver delt i to.

Men vi ved, at det kan fungere. Det er ikke pinligt eller unormalt. Og en familie, som består af mor og et par børn, er en lige så god familie som enhver anden.

For en generation siden blev der set skævt til, at to mænd eller to kvinder ville leve sammen. Men i Danmark har vi besluttet, at vi ikke dømmer nogen på, hvem de elsker. Vi blev det første land i verden, som gav adgang til registrerede partnerskaber.

Og sidste år blev det muligt for et homoseksuelt par at blive viet i folkekirken.

Vores fællesskab og omsorg for hinanden bliver stærkere, når vi giver plads til at leve på nye måder.

Vi brugte oliekrisen til at gøre os klar til fremtiden. Vi er dygtige til at tage den nye teknologi til os. Og vi gør op med fordomme, så der er plads til alle.

Hvad gør vi rigtigt?

Danmark er et land med stor lighed. Hverken køn, bankkonto eller familiebaggrund må stå i vejen for vores muligheder. Vi har en stor frihed hver især. På den måde får vi flere talenter i spil.

Og med frihed følger ansvar. I Danmark har frihed ikke ført til alles kamp mod alle. Men til en kamp for alle.

Det gør os trygge – også ved det nye.

Lighed. Frihed. Tryghed.

Det er de grundlæggende værdier, som vores fællesskab bygger på. Og jeg er overbevist om, at netop vores stærke fællesskab er vores bedste kort, når vi skal igennem krisen.

2012 var på mange måder et svært år for dansk økonomi. I det nye år er der udsigt til, at det langsomt vil vende. Ikke meget, men dog en fremgang.

Og vi handler og tager ansvar.

Vi holder styr på økonomien. Det er ikke altid så nemt. Men vi bliver nødt til det. For det er selve forudsætningen for vores fælles velfærd.

Vi holder hånden under beskæftigelsen.

Fra januar giver skattereformen helt almindelige lønmodtagere flere penge på kontoen. Og de pensionister, der har allermindst, får en større ældrecheck. Det har vi fundet plads til.

Vi bygger vindmøller og bruger biogas. Så vi får nye arbejdspladser og et grønnere Danmark.

Vi hjælper de mennesker, der er kommet i klemme, fordi de har opbrugt deres dagpengeret eller er tæt på det. De får tilbud om uddannelse. Bedre muligheder for jobrotation. Og det bedste er selvfølgelig, hvis de kommer i arbejde. Det er en vanskelig opgave. Men vi forsøger at løse den i fællesskab.

Vi styrker vores erhvervsliv. Vi giver skatterabat, når virksomheder køber nye maskiner. Og vi fjerner unødvendige regler.

Men det er svært at konkurrere, når konkurrenceevnen på 10 år er blevet næsten 20 procent ringere.

Vi fik ikke nok ud af de gode tider.

Jeg ville ønske, at jeg her i aften kunne komme med en snuptagsløsning, som en-to-tre ville genoprette konkurrenceevnen, så vi kunne få flere arbejdspladser og råd til ny velfærd.

Men så enkelt er det ikke.

Der findes kun et langt og slidsomt træk.

Et langt træk, hvor vi skal have mere ud af det samme i den offentlige sektor. Hvor vi tænker os om, før vi bruger flere penge.

Et langt træk, hvor vi har viljen til at udfordre os selv og modet til at tænke nyt.

Og et langt træk, hvor vi skal passe på Danmark. Tiden er ikke til store lønstigninger. Tiden er til, at vi alle sammen bliver dygtigere.

Derfor har jeg sat det mål, at vores børn skal være den bedst uddannede generation i danmarkshistorien.

I efteråret mødte jeg en pige i 8. klasse, der havde haft svært ved at læse. Hun fortalte, at hun havde været på læsekursus – eller læse-camp, som hun sagde. Ordene kom først tøvende, nok lidt genert. Men hun fik mere fasthed i stemmen, da hun nåede til det kursus, der havde fået bogstaverne til at falde på plads. Hun fortalte stolt, at hun ikke mere var dårlig til at læse.

Det var så dejligt at se glæden i pigens øjne. Det mindede mig om, hvordan alle børn har lyst til at lære.

Ja, hvis der er nogen, der i den grad er klar til forandring, klar til at tage det nye til sig, så er det vores børn. Det kan vi andre vist godt lære lidt af. Jeg tror ikke, at jeg er den eneste mor, der – nogen gange forgæves – forsøger at tale med om apps, twitter og instagram.

Vi skal bevare børnenes lyst til at lære. Og derfor er tiden kommet til at indrette skoledagen på en ny måde. Der skal både være spændende aktiviteter og mere undervisning i dansk og matematik. Alle børn skal blive dygtigere.

Det vigtigste for, at det kan lykkes, er selvfølgelig skolens lærere.

I er skolens hjerte. Jo mere tid børnene tilbringer sammen med jer, jo dygtigere bliver de.

Vores børn skal blive så dygtige, at de efter folkeskolen kan tage en faglig uddannelse eller gå i gymnasiet.

Jeg vil sige til alle Danmarks unge: Tag en uddannelse.

Ikke for jeres forældres skyld. Ikke for min skyld. Men for jeres egen skyld.

Det vigtigste er ikke, hvilken uddannelse I tager. Det vigtigste er, at I tager en. Så I kan vælge selv. Så I kan klare jer selv. Så I er klar til forandring.

Derfor er jeg også så glad for, at flere end nogensinde er i gang med en uddannelse.

For I unge har gå-på-mod til at lære nyt. Nyd det. Det er sjovt at blive dygtigere.

Men til jer, der er i gang med en videregående uddannelse vil jeg også sige: Vi har jo indrettet os på den fornuftige måde, at alle, der betaler skat, også betaler til jeres uddannelse. Det gør vi gerne. Men vi forventer også, at I løfter jeres ansvar.

I må hurtigere gennem uddannelserne. Vi har brug for jer.

I skal være klar til forandring.

Vi viste også, at vi var klar til forandring, da Danmark kom med i det europæiske fællesskab. I dag er det 40 år siden. Det var en god beslutning.

Det europæiske samarbejde står for frihed og demokrati. Det er et fællesskab, der har samlet Europa, så Danmark i dag er omgivet af lande, der vil os det godt.

Det er et fællesskab, hvor vi tager ansvar for hinanden, også under krisen.

EU er ikke perfekt. Men vi skal huske på, at uden EU ville hvert land stå alene.

Før vi kom ind i det europæiske fællesskab, var der bekymringer. Kunne vi bevare det særligt danske? Kunne vi klare konkurrencen?

Her 40 år efter kan vi svare ja på begge spørgsmål.

Vi fik en stærkere stemme i verden, end vi ville have alene. Og vi fik mere velstand ved at handle med vores naboer.

Igen blev det nye til en styrke.

Den erfaring skal vi bruge nu, hvor der sker store forandringer i verden.

Vi har i mange år nydt godt af at sælge varer til vores naboer og til USA. Det skal vi blive ved med. Men i de næste år vil nye vækstlande stå for halvdelen af verdens fremgang. Og vi skal selvfølgelig også være der, hvor væksten er.

I lande som Kina og Korea bliver befolkningen rigere med rekordfart. De får mere og mere brug for alt det, som vi er gode til i Danmark. Sunde fødevarer, grøn energi – og god ældrepleje.

Mange danske virksomheder arbejder hver dag stenhårdt på at få nye kunder og nye samarbejdspartnere. Det er vigtigt. Vi vinder på at handle med resten af verden. For eksport til Asien giver produktion og arbejdspladser i Danmark.

Og derfor lægger regeringen mange kræfter i at skabe flere eksportmuligheder.

Vi skal handle ude for at sikre vores arbejdspladser hjemme.

I aften vil jeg sige en dybtfølt tak til de danskere, der meget konkret handler ude i verden. Og som forandrer verden ved det, de gør og risikerer.

Jeg vil sige tak til vores soldater i Afghanistan.

Vi er stolte af jer.

Og jeg vil også sige tak til jeres familier og venner her i Danmark.
Efter mine besøg i Afghanistan og mine samtaler med soldaterne står især en ting tilbage. Deres taknemlighed over opbakningen hjemmefra.

Nogle soldater siger, at på en måde er deres egen mission enkel. De skal passe deres arbejde. Familie og venner hjemme kan kun gå og vente og håbe. Og det er langt tungere.

Jeg forstår godt de soldater, som siger, at I herhjemme er lige så store helte. For uden jeres støtte ville vores soldater være uden det stærkeste skjold, man kan bære foran sig: Visheden om, at man er elsket og savnet.

Kære danskere.

Ude og hjemme har vi gennem historien mødt nye udfordringer med åbent sind. Vi danskere er gode til at få det bedste ud af forandring. Fra oliekrise til ny teknologi til handel med resten af verden.

Vi har taget et ansvar, hver især og sammen. Det skal vi gøre igen.

Vi skal have styr på vores fælles husholdningskasse. Vi skal uddanne os. Vi skal have alle med. Vi skal række en hånd ud til dem, der er ved at snuble.

Vi skal holde fast i vores solidariske samfund.

Sammen skal vi tage de trygge og solide skridt, der bringer Danmark videre.

Og når alle skridt bliver lagt i forlængelse af hinanden, så når vi fremskridt i fællesskab.

Godt nytår!"
2014,Socialdemokratiet,Helle Thorning-Schmidt,"Godaften.

For nogle uger siden deltog jeg i mindehøjtideligheden for Nelson Mandela i Sydafrika.

Det var bevægende at opleve den store betydning, som Mandela har haft for mennesker over hele verden.

Men det var også livsbekræftende at mindes et stort menneske.

Mandela havde den livsklogskab, som mange og stormfulde leveår kan give. Og han kæmpede for noget alment gyldigt: At alle mennesker er lige.

Danmark støttede Mandelas og det sydafrikanske folks kamp for retfærdighed. Vi var det første land i verden, som forbød handel med apartheidregimet.

I Sydafrika husker de Danmark.

Selvom vi er et lille land, så kan vi gøre en forskel.

Det er derfor, vi er med i forreste række, når der skal destrueres kemiske våben fra Syrien.

Og det er også derfor, at vi i mere end 10 år har været med til at udføre en vigtig opgave i Afghanistan.

Danmark har stadig udsendte i Afghanistan. Men vores kamptropper har afsluttet deres opgaver i forreste række. Vi har passeret en milepæl.
Nu har afghanske soldater og politi taget over.

Mange danskere har betalt med deres liv. Deres pladser kan ingen udfylde. Mine tanker går til jer, der har mistet.

Og til alle jer, der har været udsendt, vil jeg sige: I har risikeret meget. Ofrene har været store.

Men I har forandret hverdagen for mange afghanske familier. I har stået vagt om vores fælles sikkerhed.

Tak for jeres indsats.

Også herhjemme er meget forandret.

De sidste to år har jeg holdt min nytårstale midt i en krisetid.

I en tid med bekymringer i mange familier: Er det til at få et nyt job, hvis man bliver arbejdsløs? Kan vi sælge huset, hvis vi vil flytte? Usikkerheden har været stor.

I år står vi på mere sikker grund. Krisen er ikke ovre, men stemningen er ved at vende.

Vi har grund til at tro på fremgang i 2014.

Det hænger selvfølgelig sammen med, at det går bedre i udlandet. Men det går også bedre herhjemme. Jeg glæder mig over, at regeringens politik virker.

Jeg ved godt, at nogle tænker: Er der brug for så mange forandringer på samme tid? Og behøver vi at vende hver krone?

Mit svar er ja.

For hvad har krisen lært os?

Den hårde lære fra 00’erne er, at der skal være bedre styr på økonomien.

At vi skal overholde budgetterne i den offentlige sektor. At boligspekulation og dumdristige banklån har en høj pris.

I en usikker verden må vi bygge et sikkert fundament under vores velfærd.

Og det fundament er en sund og stærk økonomi. Hvor virksomhederne har gode vilkår. Og hvor lønmodtagerne er godt uddannede.

Kun på den måde kan vi holde fast i et trygt Danmark. Derfor vil regeringen også i 2014 foreslå nye vækstinitiativer.

Vi er et land, hvor de unge får penge til at uddanne sig – i stedet for at betale for det. Hvor vi betaler en stor del af det, vi tjener, i skat – og får læger og børnehaver til gengæld. Hvor vores børn kan gå alene hjem fra skole, og barnevognen kan stå ude foran en café – med et sovende barn under dynen.

Gæster fra andre lande kan synes, at det er en mærkelig – men måske også fascinerende – måde at indrette sig på.

Jeg synes, det er en tryg og ordentlig måde.

Men den tryghed har vi ikke altid haft. Den er noget, vi selv har valgt.

Under 30’ernes store krise blev det besluttet, at hjælp fra kommunen ikke er en almisse. Men en ret for mennesker, der har brug for den.

I 50’erne blev det besluttet, at en tryg alderdom er vores fælles ansvar. De ældre fik folkepension.

I 1970 blev det besluttet, at alle skal have råd til at tage en uddannelse. Der blev indført SU til de studerende.

Sten for sten har vi bygget et Danmark med stor lighed og stor frihed for hver enkelt af os.

Det er kernen i det land, vi er.

Et solidarisk Danmark.

Og det er vores valg, om det land også skal være her i fremtiden.

Regeringen har valgt, at vi vil bruge flere penge på vores offentlige sektor.

Vi vil hvert år bruge lidt mere på vores uddannelser. På bedre sundhed. På mere tryghed.

Det har vi besluttet i en krisetid.

For jeg tror ikke på nulvækst.

Jeg er overbevist om, at det er bedst for Danmark, hvis vi år for år bruger noget af den velstand, vi skaber, på vores fællesskab.

Et trygt land har brug for virksomheder, der kan skabe arbejdspladser.

I de senere år har vi talt meget om, at der er brug for flere private job. Og det har vi også.

Men kom det undervejs til at lyde, som om private arbejdspladser var vigtigere end offentlige?

Intet kunne være mere forkert.

Danmark har både brug for pladesmede og socialrådgivere. For ingeniører og sygeplejersker.

Jeg har i løbet af året mødt mange dygtige offentligt ansatte. Fra lærerne på Fredensborg Skole. Til pædagogerne i Thyholm Børnehus. Til medarbejderne på jobberedskabet i Horsens. Og mange flere.

Og jeg er altid taget videre med en varm følelse af, at her var nogen, der glædede sig over at gøre et godt stykke arbejde. Og satte en ære i at behandle mennesker ordentligt.

Vi har brug for alle jer, der arbejder i stat, regioner og kommuner.

I har påtaget jer opgaver, som kan være besværlige indimellem. I skal afveje mange hensyn.

Det synes jeg sommetider, man glemmer.

Jeg synes, at tonen er blevet mere hård de senere år. Både fra borgere, i medier og på nettet. Ordene er blevet mere rå. Det skal vi lave om på sammen. Vi skal vise større respekt for hinanden.

Jeg har høje forventninger til vores unge. Jeg har sat det mål, at den næste generation skal være den bedst uddannede nogensinde.

Derfor får skoleeleverne nu flere timer i dansk og matematik. Og engelsk fra første klasse. Og derfor gør vi erhvervsuddannelserne bedre, end de er i dag.

Uddannelse er en mærkesag og en hjertesag. De unge er Danmarks fremtid.

Men at blive gammel er vores fremtid hver især. Det håber de fleste af os.

For 144 år siden skrev en ældre herre i sin dagbog:

”Kold blæst, lidt mere vant til gebisset; ikke ret tilfreds mere; Tanken om at jeg blev ældre, Tænderne borte, Haaret graaner.”

Det var H.C. Andersen. Han var 65 år. Og det var en høj alder dengang. Især for en søn af en vaskekone.

I dag er de fleste friske, når de er 65.

At være gammel er noget andet i dag end før.

En tryg alderdom er en af velfærdssamfundets største bedrifter. Flere af os får mulighed for at blive gamle og for at have det godt, når vi er gamle.

Men er den måde, vi taler om hinanden på, fulgt med? Det synes jeg ikke helt, den er.

Det støder mig, når jeg hører en 60-årig omtalt som gammel på en arbejdsplads.

Ja, det kan endda ske for en 50-årig.

Gennem mange år har vi talt om, hvor vigtigt det er, at alle bliver længere på arbejdsmarkedet.

Det skal vi naturligvis tage alvorligt.

Det er ikke rimeligt, at man skal frygte for sit job, bare fordi man er over 50.

Det er heller ikke klogt, hvis der er arbejdspladser, som per automatik skiller sig af med de erfarne.

Et langt liv giver et bredere perspektiv på mange ting. Og et overskud til at lære fra sig.

Det er der mange arbejdsgivere, som ved.

Men jeg vil opfordre til, at endnu flere gør sig fri af myten om, at ungdom altid er bedst.

Derfor vil jeg i aften sige til både private og offentlige arbejdsgivere: Giv erfarne jobansøgere en fair chance.

Mange ældre har store ressourcer. Også efter, de er holdt op med at arbejde. De ældre er gode til at hjælpe andre ældre og i det hele taget at være der for hinanden.

Min mor på 76 hjælper lidt til hos Gudrun på 90. Som i øvrigt passede mig, da jeg var barn. Det har de begge to stor glæde af.

Vi kan ikke leve uden at hjælpe hinanden.

Men den største hjælp, et menneske kan få, er evnen til at klare sig selv.

Lad mig give et eksempel:

En del ældre mennesker bruger støttestrømper. Hvis den ældre får vejledning i selv at tage strømperne på, så kan sosu-hjælperen bruge tiden på noget andet.

Og først og fremmest kan den ældre selv bestemme, hvornår hun vil stå op om morgenen. Hun bestemmer over sin egen hverdag.

Men der er grænser for selvhjælp. Og det er ikke alle, der kan klare sig alene. Vi må ikke blive et samfund, der glemmer dem, der har brug for vores omsorg.

At være ældre eller gammel er mange ting: Nogle er 67 år, andre 92. Nogle har en lang uddannelse. Andre har slidt i det som specialarbejder eller rengøringsassistent, fra de var 15 år. De tilhører det, jeg kalder knoklegenerationen. Det er ikke urimeligt, at de har brug for hjælp.

I efteråret besøgte jeg Varla, som bor på et plejecenter i Nordjylland, og vi fik en god snak.

Varla har haft et langt og aktivt liv. Hun har drevet en garnforretning, og hun har klaret sig hjemme indtil for nylig. Det er hun glad for.

Men hun er også glad for, at velfærdssamfundet stod klar, da hun blev syg og ikke længere kunne bo alene.

Varla er godt oppe i 80’erne. Og selv om hendes døtre, som så mange andre midaldrende kvinder, er gode til at besøge og hjælpe til, så er hun er en af de mange ældre medborgere, der har brug for fællesskabet.

Jeg er glad for, at vi nu giver kommunerne en milliard kroner mere til de ældre. En ekstra ældre-milliard hvert år.

De penge kan kommunerne for eksempel bruge til bedre rengøring rundt omkring. Et ekstra bad til dem, der har lyst til det. Eller til at beboeren på plejehjemmet kan komme ud at gå en tur.

Vi har stadig brug for en tryg og god ældreomsorg. Og det vil vi også have i fremtiden.

Men jeg tror, at mange er usikre på, om der er et velfærdssamfund, når vi selv bliver gamle. Vil der være folkepension? Vil der være hjemmehjælp? Vil der være ordentlige plejehjem?

Den bekymring forstår jeg godt.

Mit svar er klart: Det bestemmer vi selv.

Og derfor er det også vigtigt at få sagt i aften: Hvis vi tænker os godt om og tager ansvar for vores økonomi, så er der penge til en ordentlig omsorg for de ældre, i årene der kommer. Hvis vi forandrer og ruster vores land, så vil der være råd til pensioner, hjemmehjælp og sygehuse.

Så kan flere nyde deres alderdom. Og de gode ting, der også hører med til at blive ældre.

Kære danskere.

Det er begyndt at gå fremad igen. Men det betyder ikke, at vi kan læne os tilbage. Krisen har lært os, at vi skal gøre vores bedste hver dag.

Kun på den måde kan vi holde fast i vores tryghed.

Danmark skal være et land, hvor der er plads til at blive gammel på mange måder. Hvor generationer hjælper hinanden. Hvor de unge får en god og gratis uddannelse. Og hvor fællesskabet er der for dem, der har brug for det.

Det er mit Danmark. Det er vores Danmark.

Godt nytår"
2015,Socialdemokratiet,Helle Thorning-Schmidt,"God aften.

En torsdag i december sad jeg på gulvet i en stue i Valby. Jeg havde Holger på seks måneder på skødet. Jeg var på besøg i mødregruppen.

Og er der noget mere livsbekræftende end at blive hevet i næsen af en nysgerrig baby?

Børn er dejlige. De er det vigtigste, vi har. Hvis vi bliver spurgt om, hvad der betyder mest for os i livet, så vil de fleste svare: Vores børn.

Det vil jeg i hvert fald.

Men børn er ikke kun vigtige for deres forældre og bedsteforældre. De er vores fælles fremtid.

Derfor skal vores børn og unge lære mere. De har fået flere timer i skolen. Og de skal have endnu bedre undervisning på erhvervsuddannelser og gymnasier.

Nu er tiden kommet til de helt små.

Det er de tidlige år, der former Holger og andre små børn. De skal have en barndom med tryghed og nærvær. Med glæde og leg.

Vi har valgt at sætte penge af til lidt flere pædagoger i vuggestuer og børnehaver.

Men vi er ikke færdige.

Vi skal have bedre daginstitutioner og dagpleje, end vi har i dag. Børnene skal trives, lære og udvikle sig.

Vi skal investere i vores fremtid.

Det kan vi gøre, fordi det går bedre i Danmark.

Kære danskere.

Jeg har været statsminister siden 2011. Og jeg ved godt, at ikke alt, hvad regeringen har gjort, er lige populært.

Det har jeg bemærket. Tro det eller ej.

Men min opgave er at gøre det, som er bedst for Danmark. Ikke kun bedst for i dag, men også for i morgen.

Og de valg, jeg har truffet, står jeg ved. Ansvaret er mit. Jeg arbejder videre.

Om det er godt nok, er i sidste ende jeres afgørelse.

Det vigtigste for mig er, at Danmark i dag er i bedre form.

Vi har fået styr på pengene. Udlandet har tillid til os. Renten er lav.

Boligmarkedet har det bedre. Og virksomhederne har fået flere ordrer i bøgerne.

Mange familier mærker, at de har fået lidt flere penge til sig selv. Det er godt. Og de ældre, der har mindst, har fået en lidt større ældrecheck.

Og det, der glæder mig allermest, er, at flere mennesker er kommet i arbejde. Og færre mangler et job.

Det går fremad i Danmark.

Det måtte godt gå hurtigere. Det ønsker vi alle sammen. Men ude i verden går det desværre noget trægt med væksten.

Jeg er glad for, at regeringens politik virker. Retningen er klar.

I 2015 vil flere danskere mærke, at det går bedre.Vi har skruet ned for virksomhedernes afgifter og op for konkurrenceevnen. For det er godt for os alle sammen, når danske virksomheder har fremgang.

Og vi bliver ved.

Regeringen vil lægge nye forslag frem. Forslag, der skal skabe mere vækst.
Vi handler. Og vi passer på hinanden.

For nogle måneder siden mødte jeg en ung kvinde, som gjorde et stort indtryk på mig. Hun hedder Laura og er 21 år.

Faren drak gennem hendes barndom. Og selvom hendes mor var der for hende, så prægede det familien.

Det var svært at tale med kammeraterne i skolen om, hvordan hun havde det derhjemme.

Men Laura valgte at tage ansvar for sit eget liv. Hun søgte hjælp, og hun fik den.

I dag er det så Laura, der hjælper. Hun støtter børn og unge i samme situation, som hun selv var i dengang.

Det har jeg stor respekt for.

Mange arbejder frivilligt ligesom Laura. Og jeg vil gerne sige tak til jer alle sammen.

For uden jer ville vi leve i en kold tid. Det gør vi ikke. Vi lever i verdens bedste land.

Jeg ved godt, at der er nogle, der synes, vi betaler rigeligt i skat. Men tænk over alt det, vi får for pengene. Børn og unge kan tage en god uddannelse. Hvis du er syg, får du hjælp. Og i Danmark bliver du ikke fattig, fordi du bliver gammel.

Det er ikke kommet af sig selv.

Vi har besluttet med hinanden, at Danmark skal være et stærkt fællesskab. Det har taget mange år at bygge op.

Og vores bedstemødre og bedstefædre støbte fundamentet.

En af dem har sagt det sådan her:

”Samfundet kan blive koldt og umenneskeligt, hvis ikke vi forstår at bruge velstanden på den rigtige måde.”

Det var Anker Jørgensen i en nytårstale for næsten 40 år siden.

Noget af det stærkeste ved Danmark er, at vi stiller krav til hinanden. Her er tryghed for den enkelte. Men vi skal også hver især yde vores.

Er du uden arbejde, så skal du tage det arbejde, der er. Selvfølgelig. Det er kun rimeligt.

Men vi må også huske, at alle kan få brug for hjælp. Måske lukkede din arbejdsplads. Måske har du haft problemer, siden du mistede dit job.

Der skal være tryghed.

Derfor skal vi også have et nyt dagpengesystem.

Alt for mange har opbrugt deres dagpengeret. Og endnu flere frygter, at næste gang kan det være deres tur. Til først at miste jobbet. Og derefter understøttelsen. Det er en stor utryghed for mange familier.

Sidste gang reglerne blev ændret, tænkte man sig ikke godt nok om. Jeg vil gøre det rigtigt.

Jeg ønsker et dagpengesystem, hvor færre mister dagpengene. Det giver tryghed til flere.

Og derfor håber jeg, at Folketinget efter valget bliver sammensat på en måde, så vi kan få et nyt og bedre dagpengesystem.

Fælles løsninger er de bedste.

Det gælder også, når vi skal tage imod flygtninge.

Jeg er ikke i tvivl om, at vi hjælper flest og bedst ved at hjælpe ude i verden. Det gør Danmark. Og det betyder meget for børn på flugt, syge på hospitaler og familier i flygtningelejre.

Der kommer også flygtninge til Danmark. Dem skal vi tage ordentligt imod. Og det gør danskerne. Med lokale indsamlinger. Ved at arrangere en fodboldkamp. Eller et danskkursus. Der er megen gæstfrihed.

Men vi skal også kunne følge med.

Derfor strammer vi mulighederne for familiesammenføring. Og derfor strammer vi reglerne for asyl. Det er første gang i 12 år, at det sker.

Her og nu står vi med en ny gruppe flygtninge. Og denne gang skal det lykkes.

For hvordan er det gået de flygtninge, der allerede er i Danmark? Er integrationen lykkedes? Nej. Kendsgerningen er, at alt for mange er havnet på kontanthjælp.

Vi skal undgå fortidens fejl.

Her i aften vil jeg sige helt tydeligt: Flygtninge skal ikke gøres til klienter.

Hvis du kommer til Danmark, skal du selvfølgelig arbejde. Du skal bruge det, du kan. Du skal lære sproget og ud blandt danske kolleger. Du skal opleve, hvordan vi gør tingene her i landet.

Så mange som muligt skal i gang på en arbejdsplads. Og andre kan tage fat på nogle af de opgaver, som vi også skal have klaret. Der er strande, hvor der skal ryddes op. Der er daginstitutioner, hvor sandkassen eller gyngen skal repareres.

De nye flygtninge skal arbejde, uanset hvor lang tid de skal være i Danmark. Og hvorfor stoppe her?

Hvad med de flygtninge og indvandrere, der har været her i 5 eller 10 år – måske længere? Men som stadig ikke forsørger sig selv.

Måske har de manglet viljen. Måske blev der ikke stillet de rigtige krav. Måske har de ikke fået chancen. Den skal de have nu.

Jeg er vokset op på Københavns Vestegn. Dengang i 70’erne kom der mange indvandrere til Danmark. Og jeg har set, hvad det betyder, om man har et arbejde eller ej.

Der er brug for at gøre noget ekstra.

Derfor vil jeg ændre vilkårene for flygtninge og indvandrere, der er på kontanthjælp. De skal arbejde mere for ydelsen, og det skal helst være på en arbejdsplads. For målet er at få et rigtigt job. I første omgang skal de nye vilkår gælde i to år.

Jeg ønsker et fællesskab, hvor alle yder det, de kan. Jeg tror på, at det giver større livsglæde for den enkelte. Og et bedre samfund for alle.

De mange flygtninge minder os om, at verden er rykket tættere på.

Vi er et lille land. Men vi har en stolt tradition for at hjælpe, hvor der er krig og nød. Vi påtager os et ansvar. Og det kan vi kun gøre, fordi der er danskere, der hver især gør en forskel.

Jeg tænker på de soldater, vi fortsat har i Afghanistan. Vores jagerpiloter i luften over Irak. De danske eksperter, der træner kurdiske og irakiske styrker.

Og jeg tænker på de danske sygeplejersker, læger og beredskabsfolk, der er taget til Port Loko i Sierra Leone.

De har forladt en tryg hverdag for at hjælpe mennesker med den dødelige og smitsomme sygdom ebola. Det er en farlig opgave.

Ja, det er ægte heltemod.

Vi sender en tak til jer alle herhjemmefra.

At vi selv og vores familie er sunde og raske. Det betyder meget for os alle sammen. Sundhed giver glæde i livet.

Omvendt er det hårdt, når sygdom spænder ben for vores liv.

Når du er syg, er du sårbar. Der er steder i verden, hvor man ud over sygdommen også skal trækkes med økonomiske bekymringer.

Kan jeg betale regningen til sygehuset? Har jeg råd til medicinen? Sådan er det ikke herhjemme. Sådan må det aldrig blive.

I Danmark skal vi ikke stå alene, hvis vi er syge.

Vi har god og gratis sundhed. Det vil jeg bevare.

Kræft er en frygtelig sygdom, som mange af os har haft tæt inde på livet.

Men hvis kræft bliver opdaget tidligere, kan flere blive raske. Det kræver ressourcer. Dem har vi sat af.

Sygdomme som diabetes, gigt eller KOL rammer især mange ældre.

Men hvis vi hurtigere finder ud af, hvad mennesker fejler. Og hvis vi bliver dygtigere til at behandle undervejs. Så kan mange leve længere. Og mange ældre kan leve bedre.

Kender I stolegymnastik? Det gør jeg. For jeg har besøgt en flok skønne damer på Egecentret i Sorø. Den ældste var Else på 93 år.

Damerne – og de to mænd, som også var med – lagde ud med at sidde på en stol og strække benene. Så røg armene i vejret. Der blev gået til den.

Og efter gymnastikken blev stolene så sat tilbage, rundt om bordene, og vi hyggede os med kaffe og kage.

Det var en dejlig eftermiddag. Sådan en alderdom har du fortjent efter et langt liv. Og det kan du få, hvis helbredet tillader det. Vi skal passe på vores ældre.

Regeringen har sat flere penge af til sundhed end nogensinde før.

Og vi har pengene. Det har man ikke, hvis man går ind for nulvækst.

Kære alle sammen.

Jeg lægger stor vægt på, at økonomien er i orden. Det har I nok bemærket.

Men det med pengene er jo kun vigtigt, fordi noget andet er endnu vigtigere. At vi har et arbejde. At vores børn er trygge. At de ældre har det godt. At vi selv og vores nærmeste er sunde og raske.

I Danmark gør vi tingene på vores egen måde. Vi fordeler velstanden. Vi hjælper hinanden.

Jeg ved, at mange er bekymrede for, om vi også har vores velfærd i fremtiden. Vil vi have penge til gode sygehuse? Vil der være arbejde at få? Vil vores børn få en tryg fremtid?

Det er bekymringer, vi skal tage alvorligt. Men vi skal ikke lade os lamme af dem. Vi skal handle.

Det er vores – og kun vores – valg, hvilket Danmark vi har. Det er os selv, der bestemmer.

Jeg vil en fælles fremtid, hvor vi bliver ved med at stille krav til hinanden. Ellers hænger økonomien ikke sammen. Og så går det ud over børnene, de ældre og de syge.

Jeg vil gøre tingene på en ny måde, hvis den gamle måde ikke er god nok. Også selv om nogle bliver utilfredse undervejs.

Og jeg vil i de næste år bruge lidt flere penge på vores fælles velfærd. For ellers slår vores fællesskab revner.

Kære danskere.

Det går fremad. Vi er på vej ud af krisen. Og det er godt.

Men det bedste er, at vi har bevaret vores solidaritet. Det har vi valgt. Og det er der ikke mange lande, der kan gøre os efter.

Vi er på rette kurs. Det er nu, vi skal holde fast. Der er ikke plads til eksperimenter.

Vi skal passe på det Danmark, vi kender.

Godt nytår."
2016,Venstre,Lars Løkke Rasmussen,"God aften.

I december deltog jeg i et arrangement på en avis, som hvert år stiller sine læsere et på en gang simpelt og kompliceret spørgsmål: Hvem er årets dansker?

Læsernes svar var: Dan Uzan.

Dan Uzan blev brutalt skudt ned natten til den 15. februar, da Københavns synagoge blev angrebet.

På hans mindeplade står: ”Ondskab kan alene overvindes ved godhed mellem mennesker. Godhed kræver mod.”

Dan havde mod. Modet til godhed. Han beskyttede gæsterne til en konfirmationsfest. Han passede på andre. Helt uden tanke for sig selv.

Terrorangrebet i København. Et russisk passagerfly, som eksploderede over Sinai. Drab på turister i Tunesien. Angreb i Beirut. Angreb i Californien. De blodige angreb i Paris.

Alle steder var ofrene uskyldige og forsvarsløse mennesker. Kunne det have været vores nærmeste? Kunne det have været vores børn? Den tanke kan man få. Det er terrorens væsen at skabe netop dén frygt.

Men vi må aldrig opgive vores hverdag og vores frie liv. Aldrig blive bange for at tage toget eller sætte os ved et cafébord. For så har terroristerne vundet. Og hvis frygten får nogle til at se skævt til mennesker med en anden baggrund end deres egen. Så har terroristerne også vundet.

De prøver at skabe frygt mellem mennesker. Trække falske skillelinjer. Mellem Vesten og islam. Men den sande skillelinje går et andet sted. Mellem lys og mørke. Mellem frihed og tyranni. Mellem mod til godhed og fej ondskab.
Vi skal bekæmpe terroristerne som de mordere og forbrydere, de er. Både når de dræber uskyldige mennesker i Irak og i Syrien. Og når de angriber os herhjemme.
Derfor styrker vi vores efterretningstjenester. Derfor giver vi flere ressourcer til politiet. Og derfor er danske soldater med i den internationale indsats mod terror.

Tak til alle danske kvinder og mænd i politiet og forsvaret. Herhjemme og derude. I passer på Danmark!

Vi skal alle sammen passe på Danmark. Ikke mindst i en tid, hvor historisk mange mennesker søger mod Europa.

Nogle er på flugt fra krig og forfølgelse. Det er hjerteskærende. Andre søger væk fra fattigdom. Det er forståeligt.

Men det lægger et tungt pres på Europa og på Danmark. Vi står midt i det, der måske er den største og mest komplicerede krise, vi endnu har set i dette århundrede.

Den måde, vi håndterer krisen på, vil få afgørende betydning for Danmarks fremtid.
Vi kan ikke åbne Danmark for alle. Vi kan heller ikke vende ryggen til og hygge os i smug.

Jeg vil kæmpe for at lede Danmark gennem migrations- og flygtningekrisen på en måde, så vi kan kende vores land, mens krisen står på – og genkende det, når vi er igennem. Med vores økonomi, vores sammenhængskraft og vores værdier i behold.

For lad os være ærlige over for hinanden – vi er udfordret: Det udfordrer vores økonomi, når vi skal bruge mange ekstra milliarder på asylansøgere og flygtninge. Penge, som ellers kunne gå til sundhed, uddannelse og flere private arbejdspladser.

Det udfordrer vores sammenhængskraft, når der kommer mange hertil fra helt andre kulturer. Fremmede over for de uskrevne regler og normer, der er så indlysende for os. Fordi vi er vokset op i en tradition med frihed, frisind, ligestilling og ligeværd.
Og det udfordrer grundlæggende vores værdier og billede af, hvem vi egentlig er.
Vi danskere er generøse. Vi vil gerne hjælpe. Det ligger i os som mennesker og borgere i et velfærdssamfund. Det ligger i vores historie som land. Vi er åbne mod verden og har ry for at handle med ordentlighed.

Alt det skal vi holde fast i. Økonomien, harmonien, værdierne, ordentligheden. Og hvor ville det så være bekvemt, hvis der var én enkelt løsning, som med et fingerknips kunne løse det hele. Men den enkle løsning findes desværre ikke.

Vi skal holde hjertet varmt og hovedet koldt. Navigere mellem idealisme og realisme. Vi skal hjælpe i verden, men vi skal også passe på Danmark.

Derfor skal vi gøre flere ting. Noget herhjemme. Andet ude i verden. Vi hjælper flest bedst, når vi sætter ind tæt på hjemlandet. I forhold til vores størrelse er Danmark ét af de lande, der giver mest i humanitær hjælp til syriske flygtninge. Sådan skal det være.

Og vi presser på i EU. Der skal bedre styr på Europas ydre grænser. Særligt i Grækenland og i Italien. For når Europa ikke kan kontrollere sine ydre grænser, så ser vi, at de åbne grænser inden for Europa lukker sig igen. Til skade for vækst og velstand.

Sverige vil skærpe kontrollen ved grænsen til Danmark. Det sker meget snart. For første gang siden 1950’erne skal man nu have ID-kort for at krydse Øresund. Det viser, hvad der er på spil. Og det kan skabe en situation, hvor vi må indføre grænsekontrol til Tyskland, hvis vi vurderer, at det er bedst for Danmark. For vi vil ikke igen se migranter og asylansøgere på vores motorveje. Vi vil sikre ro. Vi vil sikre orden.

De endelige svar på migrations- og flygtningekrisen skal findes internationalt. Det bidrager vi til. Men vi må også handle selv.

Vi skal holde antallet af asylansøgere på et fornuftigt niveau. Derfor fører regeringen en konsekvent udlændingepolitik. Skarpere krav til at forsørge sig selv. Højere krav, hvis du vil være dansk statsborger. Strammere regler for familiesammenføring.

Jeg er stolt af, at vi i Danmark har været forskånet for gentagne brandattentater mod asylcentre. Det har vi desværre set i vores nabolande. Sådan må det aldrig blive i Danmark.

Jeg er glad for, at danske fagforeninger og arbejdsgiverorganisationer klart har sagt, at de deler regeringens ambition om, at vi skal blive markant bedre til at få flygtninge med i arbejdsfællesskabet.

Nu skal vi sætte handling bag ordene. Det bliver det første, vi tager fat på i trepartsdrøftelserne i det nye år.

På samme måde vil regeringen invitere kommunerne til en dialog om, hvordan vi i fællesskab letter den enorme opgave, de står med. Kommunerne skal modtage flere flygtninge og familiesammenførte end i mange år.

Vi skal blive bedre til at integrere dem, der kommer.

I de kommende år er der ellers ekstra penge på det offentlige budget til at forbedre vores samfund. Til investeringer i velfærd. Til skattelettelser. Vi risikerer, at de penge forsvinder til stigende udgifter til flygtninge. Det må ikke ske.

Også derfor er det så vigtigt, at vi på en og samme tid begrænser antallet af asylansøgere og lykkes bedre med integrationen. Ellers bliver regningen for stor. Menneskeligt. Økonomisk.

Vi skal passe på Danmark.

Danmark er ude af den økonomiske krise. Vi er på vej mod ny fremgang. Beskæftigelsen vokser. Arbejdsløsheden er lav. Familierne bruger flere penge. Der er grund til optimisme. Og nu skal vi have den optimisme til at boble i hele Danmark.
Jeg ønsker ikke et land, der er delt i udvikling og afvikling. Jeg ønsker et Danmark, hvor det er muligt at leve og bo i en lille by og tæt på naturen. Det, tror jeg, mange familier gerne vil.

Og derfor skal der være en ordentlig internetforbindelse. God adgang til uddannelser. Mulighed for lokal udvikling. Og jo ikke mindst et arbejde at få.

Derfor flytter vi tusindvis af statslige arbejdspladser fra Hovedstaden til resten af landet.

Og vi skal have flere private job. Ikke kun i nogle brancher – men i industrien, i landbruget, på byggepladserne, på kontorerne og i butikkerne.

Derfor sænker vi erhvervsskatterne og sætter virksomhederne fri af snærende regler. Så de kan bruge kræfterne på det, de er sat i verden for: At skabe varer og vækst. Arbejdspladser.

Og senere i år vil vi foreslå at sætte skatten ned for dem, der er i job. Vi skal påskønne dem, der passer et arbejde. Og anerkende glæden ved at tjene sine egne penge. Færre danskere skal forsørges af det offentlige, og flere skal forsørge sig selv.

Vi skal have hele Danmark med. Og vi skal have alle danskere med.

Der har været meget fokus på, at alle skal være dygtigere og løbe hurtigere. Men vi må ikke blive så stålsatte på at nå først i mål, at vi glemmer dem, der stadig står tilbage ved start. Jeg tænker på de unge, der ikke rigtig har greb om skolen. Og dermed risikerer også at miste grebet om livet.

Når jeg kommer rundt i landet, støder jeg sommetider på unge, der har været med i et projekt for drenge på kanten, som jeg startede for nogle år siden. Knægte, der kommer hen og siger ”hej Lars” og fortæller, at de nu er i gang med en uddannelse. Andre skriver til mig, at de har fået en god karakter i skolen – for første gang i deres liv.

Når det sker, bliver jeg varm om hjertet og stolt på drengenes vegne. For jeg ved, at bag hver solstrålehistorie ligger hårdt arbejde.

Det kræver, at den unge slider i det. At læreren er den ildsjæl, der ser muligheder, hvor andre har givet op. Og at forældrene skruer ned for facebook og op for forventningerne.

Det kan lykkes. Men kun ved en fælles indsats. Og det skal lykkes for flere. Det vil vi tage fat på i det nye år sammen med mennesker, der kender de unge og deres problemer. Undervisere og ildsjæle. Erhvervsfolk og forskere.

Vi er sammen om at passe på Danmark. Det er vores styrke. Det har gjort os til et af verdens rigeste, frieste og mest harmoniske lande. Den styrke skal vi holde fast i – også når vi er uenige.

Og det er vi fra tid til anden – om mangt og meget. Også om EU. Det så vi den 3. december til folkeafstemningen om et ændret retsforbehold. Jeg anbefalede selv et ja. Og det gjorde mange med mig. Men et flertal stemte nej.

Når man lægger et spørgsmål ud til afstemning, så må man også lytte til svaret. Og handle derefter. Det gør regeringen.

Afstemningen viste en betydelig skepsis over for EU.

Den skepsis er jeg ikke blind for. Jeg mener også, at der er meget, vi gør bedst selv. Hvordan vi indretter vores velfærdssamfund og fordeler de goder, vi selv skaber. Det er noget, vi selv skal bestemme.

Men vi må heller ikke glemme, at et tæt samarbejde i Europa er nødvendigt for et lille land. At et stort fælles marked gør Danmark rigere og skaber flere arbejdspladser. Og at samarbejde er afgørende for, at landene kan løse fælles udfordringer. Forurening. Kriminalitet over grænserne. Konkurrence fra andre dele af verden.

Uanset, at vi til tider synes, at EU blander sig for meget, så er det også ved at være med i EU, at vi passer på Danmark.

Afstemningen den 3. december viste ikke kun en skepsis over for EU. Den viste nok også en tillidskrise mellem store dele af befolkningen og os politikere på Christiansborg.

Jeg tror, at den manglende tillid har sit udspring flere steder: Løfter, der ikke blev holdt. Personsager, der fyldte meget. Komplicerede problemer, der blev gjort for simple.

Vi har brug for en bedre samtale med hinanden. Hvor vi lytter, også – ja måske især – til dem, vi er uenige med. Hvor vi erkender, at en sag har flere sider. Det vil jeg gerne yde mit bidrag til.

For hvis vi mister evnen til at tale sammen på kryds og tværs i samfundet, så mister vi noget meget dansk. Ja, hvis jeg skal sige det lidt højstemt. Så mister vi det særlige ved vores demokrati. Ligeværd mellem mennesker. Respekt for andre synspunkter. Ordentlighed. Det brede samarbejde, som Danmark bygger på.

Det må ikke ske.

Vi er nødt til at tale åbent og ærligt om problemerne, lytte til hinanden og finde fælles løsninger. For kun gennem evnen til at tale sammen og samarbejde kan vi sammen passe på Danmark.

Med den opfordring til os alle vil jeg ønske et rigtig godt nytår!"
2017,Venstre,Lars Løkke Rasmussen,"Godaften.

De seneste dage har mange af os gjort det, vi danskere er verdensberømte for – hygget os.

Når vi skal hygge os i min familie, ser vi Matador. Og vi er ikke de eneste. Selv efter 39 år og en del genudsendelser kan historien fra Korsbæk stadig samle unge som gamle. Jeg tror, jeg selv har set den tyve gange.

Matador bliver ved med at sige os noget, fordi den – som enhver ægte klassiker – ikke kun fortæller om i går, men også om i dag. Matador viser, at udvikling giver muligheder. Hvis man er klar til at gribe dem. De, der kun ser den gamle verden, går ned. Som Damernes Magasin.
De, der tænker nyt, løfter sig op. Som Agnes Jensen, tjenestepigen, der skaber sin egen virksomhed. Det var en stor ære og fornøjelse, da jeg sidste år havde besøg af Matadors forfatter Lise Nørgaard. Og der er en særlig anledning til, at jeg nævner hende i min tale i aften. I det nye år fylder Lise Nørgaard 100 år!

Når nogle siger, at om 100 år er alting glemt, så passer det ikke. Lise Nørgaard husker det for os.

Derfor ved vi, at det siden den tid, Matador skildrer, kun er gået én vej: Fremad! Vi er rigere. Lever længere. Har større frihed til at gøre, som vi vil. Nutiden er bedre end fortiden. Og fremtiden? Den kan blive endnu bedre!

Robotter klarer det hårde arbejde. Supercomputere kan stille bedre diagnoser end lægerne. Biler kan køre sikrere og helt af sig selv. Man kan blive helt svimmel ved tanken. Få det lidt, som om man prøver at følge med, men at det er så svært at gennemskue.

Det eneste konstante er forandring. Mulighederne bliver større. Det er godt. Men vi risikerer, at mennesker bliver hægtet af. Det er skidt. I sommer havde jeg to oplevelser, som står meget klart for mig. Jeg har fortalt om dem før. Jeg vil gøre det igen i aften, for jeg synes, de viser, hvad vi skal være opmærksomme på.

Min ældste søn Bergur var blevet færdig med sin bachelor i International Business, som det hedder. Det fejrede han ved at invitere en flok studiekammerater til middag hjemme hos os. Jeg lavede mad og vartede de unge op. Snakken gik lystigt om bordet – på formfuldendt engelsk. Om drømme. Fremtiden. Livet.

Først langt ud på aftenen gik det op for mig, at alle gæsterne var pæredanske. På nær en ung canadier, som faktisk også talte fint dansk. Ingen af de unge den aften var bange for forandring. De var allerede afsted i fuld fart. Selvsikre. Håbefulde. Kom bare an verden!
Kort tid efter var jeg på cykeltur med en anden gruppe unge. Som en del af et projekt for drenge på kanten, jeg startede for nogle år siden. Drenge, som aldrig rigtig fik lært noget i skolen. Som har oplevet nederlag på nederlag.

Her gik snakken også. Én havde fået en god karakter. For første gang nogensinde. En anden håbede på en læreplads. De drenge har også drømme, men de bliver ofte afbrudt af nærmest mareridtsagtige bekymringer: Har vi det – kan vi det – der skal til, for at vores drømme kan gå i opfyldelse?

Det slog mig, hvor stor forskel der er på to grupper helt almindelige unge danskere.
Det mindede mig om, hvor vigtigt det er, at alle børn og unge får det helt basale på plads. At kunne læse. Regne. Så de kan flytte sig. Få et bedre liv.

Derfor vil regeringen i det nye år tage fat på en særlig satsning i de skoler, hvor mange elever klarer sig dårligt. Alle skal have et håb for fremtiden. For hvis mange føler, at mulighederne er få – og for de få. Så kan nogle fristes til lette løsninger. For lette løsninger.

Som at stoppe udviklingen. Standse den nye teknologi ved grænsen. Det kan man jo ikke. Vi kan heller ikke holde på job herhjemme ved at bremse for handel med udlandet.

Og vi kan ikke trylle flygtningestrømme eller terrortruslen væk ved at melde os ud af det europæiske og internationale samarbejde, som skal løse problemerne.

Vi kan ikke bygge mure mod verden. For så ender vi med at lukke os selv inde. Vi skal gå forlæns ind i fremtiden. Tage den i vores egne hænder. Forme den. Sætte os mål for, hvad vi vil.

Og jeg vil sætte målet højt. Vi skal gøre alle til fremtidens vindere. Det er mit budskab i aften. Vi skal både give de begejstrede medvind og de bekymrede nyt mod. Og i Danmark har vi et fantastisk udgangspunkt for at gøre netop det. Vi har gratis uddannelser. Et socialt sikkerhedsnet. Tryg velfærd. Frihed. Ligestilling mellem kvinder og mænd.

Vi er blevet rigere og friere generation for generation. Og vi skal nu – som før – finde den danske vej ind i fremtiden. Hver dag sætte højere mål end i går. Samarbejde om at nå dem. Jeg er glad for, at vi nu har fremgang i alle dele af Danmark.

Alle landsdele skal opleve vækst og udvikling. Derfor giver vi et nyt håb til et trængt landbrug. Letter byrderne for virksomhederne. Og holder samtidig fast i den grønne omstilling, der er så vigtig for verdens klima. Derfor giver vi kommunerne større frihed til skabe liv både på landet og i byerne.

Og derfor flytter vi tusindvis af statslige arbejdspladser fra Hovedstaden til de andre regioner. En udflytning eller en indflytning, alt efter hvor man står. Og når de er på plads, vil vi foreslå at flytte flere. Vi skal gøre alle til fremtidens vindere. Det har vi en historisk chance for lige nu, hvor vi er helt ude af den økonomiske krise.

Regeringen vil give en ekstra bonus til dem, der efter års ledighed griberud efter de muligheder for arbejde, som stort set ikke har været bedre i 40 år. Vi skal have det bedste ud af gode tider.

Og her skal vi lære af vores erfaringer fra sidste gang, så få stod uden arbejde. Det er næsten ti år siden.

Hvad skete der dengang? Jo, så ramte den økonomiske krise. Pludseligt og hårdt. Danmark blev fattigere. Arbejdsløsheden steg. Boligmarkedet gik i stå. Det endte med, at jeg i en nytårstale måtte se jer i øjnene og bebude en voldsom opstramning af efterlønnen. Og senere en stor dagpengereform med meget kort varsel.

Det var nødvendigt, men også barskt – og det skal helst ikke ske igen. Vi skal lave kloge justeringer i rette tid. Så vi undgår store omvæltninger med kort varsel. Det ansvar skal vi løfte. I solidaritet med de mennesker, der risikerer at blive hægtet af, hvis ikke vi gør noget.

Derfor skal vi gøre noget. For det første skal vi investere i nye kompetencer. Gode job. Tryg velfærd. Det er de fleste nok enige i.

For det andet skal vi finde pengene at investere for. Her kniber det nok mere med enigheden. Men man skal have pengene, før man kan bruge dem. Alt andet er uansvarligt. Hvis vi bruger lidt færre penge på SU. Så kan vi til gengæld investere mere i viden, uddannelser og kompetencer.

Hvis vi, der har kræfterne, bliver lidt længere på jobbet, så kan vi give et rigere Danmark videre til vores børn. Hvis vi bruger færre penge på asylcentre i Danmark. Så får vi flere penge til velfærd og til at hjælpe flygtninge i nærområderne. Hvis vi hjælper flere væk fra kontanthjælp og ind i arbejde. Så kan de, der arbejder, få en skattelettelse. Så det bedre kan betale sig at arbejde. Så endnu flere ledige rækker ud efter de job, som ellers er besat af 10 udlændinge.

Vi skal handle i tide. Man kan godt lukke øjnene for udfordringerne for en stund. Men når man åbner dem igen, så er problemerne der endnu, ja de er kun blevet større.

I det nye år vil regeringen fremlægge forslag til, hvordan vi kan føre Danmark – hele Danmark – trygt ind i fremtiden. Og vi vil fortsætte det gode samarbejde mellem regeringen, fagbevægelsen og arbejdsgiverne.

Et samarbejde, der bygger på en solid, dansk tradition om at tage ansvar i fællesskab. I det nye år vil vi arbejde for en fælles aftale om livslang læring. Så alle kan få de kvalifikationer, der skal til, for at de også har et arbejde om fem år. Ti år. Femten år.
Det er vigtigt. Ikke mindst af hensyn til vores velfærd.

Danmark har et velfærdssamfund, der sætter mennesket først. Og som der står mennesker bag. Jeg glemmer aldrig Mona. Min dansklærer i tredje klasse. Hun gav mig et par fif, der lærte mig at knække koden og stave – nogenlunde – ordentligt.

Jeg havde især problemer med nutids-r’erne. Hvornår skal ”lære” stå med og uden ”r” til sidst? Det lærte Mona mig. ”Prøv at erstatte det med et ord du tydeligt kan høre forskel på – f.eks. synge,” sagde Mona. Synge. Synger. Det lyder af lidt. For mig var det stort. Og selvom Mona var noget særlig for mig, så var hun jo heldigvis ikke enestående.

Vi har masser af offentligt ansatte med stor faglighed og kæmpe engagement. Begge dele skal de kunne bruge endnu bedre. En af vejene er dygtige ledere. Som kan motivere. Sætte en klar retning.

En anden vej er færre regler. Mindre kontrol. De offentligt ansatte skal have større frihed til at gøre det, de brænder for: Bruge deres faglighed. Hjælpe andre mennesker. Det vil vi også tage fat på i det nye år. Vi skal passe godt på dem, der passer på os.

I marts blev en social- og sundhedsassistent stukket ihjel, da hun passede sit arbejde. I december blev en politibetjent dræbt, mens han udførte sit. Det er smerteligt. Tragisk. Og helt uacceptabelt.

De offentligt ansatte fortjener tryghed og respekt – ikke vold, ikke chikane, ikke risiko for deres liv. Det gælder i politiet, i psykiatrien, på socialcentret, ja på alle offentlige arbejdspladser.

Danmark er et særligt land. Og vi lever i et tæt samspil med resten af verden. Det har vi en lang tradition for. Desværre er den ikke lige ædel hele vejen. I år er det 100 år siden, Danmark solgte de Vestindiske Øer til USA. Og satte et punktum for et grusomt kapitel i vores historie. Mange af Københavns smukke gamle huse og palæer blev opført for penge tjent på slavers slid og udbytning på den anden side af jorden.

Det er ikke en stolt del af Danmarkshistorien. Det er skamfuldt. Og det er heldigvis fortid. I nutiden kæmper danskere mod undertrykkelse. For frihed. Og det kan vi være stolte af. For tre uger siden besøgte jeg danske piloter, flymekanikere og støttepersonale. De stod bag vores kampflys missioner over Irak og Syrien.

Og jeg besøgte de danske soldater i Irak, hvor hovedopgaven er at uddanne lokale sikkerhedsstyrker. Vores udsendte er fantastiske mennesker.

De gør deres til, at ISIL nu er trængt. En terrorbevægelse, som har dræbt tusindvis af uskyldige – også børn. Sendt millioner på flugt. Og som sidste år stod bag kyniske terrorangreb i flere europæiske lande.

At terrortruslen er reel, har vi set endnu et forfærdeligt eksempel på nytårsnat i Tyrkiet. På basen i Irak fik jeg en god snak med to unge mænd – Frederik og Jens. Vi sad på køjerne. Indkvarteringen var spartansk. Trange forhold i et overfyldt ti mands-telt. Frederik og Jens fortalte om deres slidsomme arbejde.

Men gennem hele fortællingen lyste de af en vilje til at sætte fællesskabet over sig selv. Jeg er overbevist om, at netop dét træk er med til at gøre danske soldater til, måske nok, de bedste i verden.

De er topprofessionelle. Men de er også mennesker, der kan samarbejde med andre mennesker. Tillid. Respekt. Samarbejde. Det er noget meget dansk.

Det kan lyde banalt. Men det er unikt. Og det er vores styrke i en ny tid. I 70’erne og 80’erne så vi Matador i fjernsynet. Så kom videoen. Så kom dvd’en. Og i dag streamer vi det hele fra nettet. Men selvom teknikken har ændret sig, så elsker vi stadig at få fortalt den gode historie.

Hverken robotter eller computere ændrer på, hvem vi er som mennesker.´Og det er også mit budskab til Victoria, som er en af de mange, som tog imod min opfordring om at give et godt råd til årets nytårstale. Hun skrev: ”Jeg kunne virkelig godt tænke mig at høre lidt om, hvordan unge ikke skal frygte fremtiden.”

Mit svar til Victoria og alle andre unge er: Luk ørerne, når nogen siger, at ”alting var bedre i gamle dage” – det var det ikke.

Husk fortiden, men grib fremtiden. Den er jeres! Vi skal gøre alle til fremtidens vindere.

Godt nytår!"
2018,Venstre,Lars Løkke Rasmussen,"God aften.

Mellem jul og nytår gik jeg og tænkte på de mennesker, jeg har mødt det sidste år.

Særligt to trængte sig på.

Maisha på 19 år. Farjana på 17.

To stærke unge kvinder fra Bangladesh.

I efteråret besøgte de mig her på mit kontor. De fortalte om deres hverdag i et af verdens fattigste lande. Og om deres kamp for at stoppe børneægteskaber, vold og diskrimination mod piger og kvinder.

Den kamp støtter Danmark.

Meget af det, vi tager som en selvfølge herhjemme, er ikke en selvfølge andre steder.

At man selv må bestemme, hvem man gifter sig med. At kvinder og mænd har samme rettigheder og muligheder. Ja, en statsminister og to unge fra Bangladesh ordner verdenssituationen over en kop kaffe.

Maisha sagde om sit besøg i Danmark:

”Det har været den bedste dag i mit liv!”

Så kan man godt blive ydmyg. Og stolt af vores lille land.

Danmark er ikke et perfekt sted. Men vi bor på en dejlig plet på kloden. En af de bedste i verden.

Og det, tror jeg, hænger sammen med, at vi har stor frihed til at leve vores liv, som vi vil. I respekt for fællesskabet.

At vi kan tale sammen. Selvom vi er forskellige.

At vi kan forfølge egne drømme. Og samtidig tager ansvar for dem, der ikke får deres opfyldt.

At vi har den balance mellem frihed og tryghed.

Her ved indgangen til det nye år går det godt i Danmark.

Udlandet efterspørger vores varer. Der er rift om det særlige, vi kan. F.eks. indenfor grønne løsninger.

Der er skabt mange nye arbejdspladser.

Danskere, der var arbejdsløse for få år siden, har nu et job.

Tusinder, som før var på kontanthjælp, tjener nu deres egen løn.

Jeg er overbevist om, at det at have noget at stå op til. Være en del af fællesskabet på en arbejdsplads. Det betyder noget. Det betyder meget.

Et overskud i hverdagen. Et håb for fremtiden.

Vi høster nu frugterne af de tunge beslutninger, vi tog efter finanskrisen. Reformer af dagpenge. Efterløn. Kontanthjælp.

Nu skal vi have alle med og sikre, at de gode tider varer ved.

Derfor vil regeringen i det nye år genoptage forhandlinger om endnu en reform. Om skat. Så særligt de med de mindste lønninger, men også danskere med almindelige lønninger, kan få lidt mere luft i familiens budget.

Så det bedre kan betale sig at arbejde.

Så det bedre kan betale sig at spare op til pension.

Og så opsvinget ikke taber pusten, fordi vi løber tør for arbejdskraft.

Det kan vi gøre samtidig med, at der er råd til at investere mere i sygehusene. I ældreplejen. I den velfærd, som også er vigtig for vores hverdag. Takket være fortidens ansvarlige reformer.

Både lavere skat. Og bedre velfærd. Jeg går ind for den balance.

Jeg ønsker også en geografisk balance. Danmark må ikke knække over i udvikling og afvikling.

Derfor er vi i fuld gang med at flytte statslige arbejdspladser. Så de findes over hele landet.

Den første runde blev skudt i gang for to år siden. Den anden runde kommer om kort tid.

Jeg ved godt, at ikke alle synes, det er en god idé. Jeg har oplevet, at opbakningen afhænger en del af, hvor i landet man bor.

Men jeg ser sådan på det, at det er til gavn for os alle sammen, at Danmark hænger sammen.

Det går på mange måder godt i Danmark. Det går faktisk ret godt.

Og det bør give os overskud. Så vi kan tage fat dér, hvor det går skidt.

I aften vil jeg tale om en af de balancer, jeg er alvorligt bange for, er ved at tippe. Ja, nogle steder er den allerede tippet.

Jeg tænker på de børn, der vokser op i et miljø, hvor det ikke er normen, at forældre går på arbejde. Hvor penge ikke er en løn, man tjener. Men noget man får fra kommunen. Eller tilraner sig ved kriminalitet.

Jeg taler om de boligområder, hvor unge tvinges til at gifte sig med en, de ikke elsker. Hvor kvinder regnes for mindre værd end mænd. Og hvor de værdier, som de to unge piger fra Bangladesh kæmper for med dansk opbakning, er knægtet – lige her i Danmark.

Rundt om i landet er der parallelsamfund. Mange mennesker med de samme problemer er klumpet sammen. Det skaber en negativ spiral. En modkultur.

Hvor man ikke tager ansvar, ikke deltager, ikke bruger de muligheder, vi har i Danmark – men stiller sig uden for.

Der er slået huller i Danmarkskortet.

Det bekymrer mig dybt.

Fordi ghettoerne også sender fangarme ud på gaderne, hvor kriminelle bander skaber utryghed.

Ind i skolerne, hvor forsømte børn hænger på kanten.

Ned i kommunekassen, hvor indtægterne er mindre og udgifterne større, end de behøver at være.

Og ud i samfundet, hvor danske værdier som ligeværd, frisind og tolerance taber terræn.

Hvordan er det kommet dertil?

Jeg er overbevist om, at årtiers slappe udlændingepolitik har gjort sit. Der blev lukket flere ind i Danmark, end vi magtede at integrere.

Vi kan ikke ændre fortiden, men vi kan tage ved lære af den, når vi former fremtiden.

Derfor går jeg ind for en fast udlændingepolitik.

Jeg møder sommetider nogen, der mener, at regeringens politik er forhård. Og jeg forstår dem jo godt – et stykke ad vejen.

For hver flygtnings skæbne er hjerteskærende. Tæt på Europa lever millioner af mennesker i en armod og elendighed, vi i virkeligheden slet ikke begriber.

Det griber os om hjertet, og vi vil gerne hjælpe.

Men vi er nødt til at lade hovedet følge med. Vi er nødt til samtidig at passe på Danmark.

Derfor har vi slået bremsen i med en række stramninger herhjemme. Og en fælles indsats i EU. Antallet af asylansøgere i Danmark er nu det laveste i årevis.

Og derfor skal de mange syriske krigsflygtninge, vi i disse år giver husly, også vende hjem til Syrien, så snart forholdene tillader det.

Jeg er stolt af, at Danmark, i forhold til vores størrelse, er et af de lande, der hjælper mest ude i verden – også i Syrien og i nabolandene.

Jeg er stolt af, at vi sender vores bedste mænd og kvinder ud for at kæmpe mod terror og ufred.

I aften vil jeg sende en hilsen til alle Danmarks udsendte. I kæmper for en bedre verden.

Og I er med til at berede vejen for, at flygtninge kan vende tilbage og genopbygge deres hjemland.

Hvis vi kan ruste de syriske flygtninge til den opgave. Ved at lade dem arbejde og uddanne sig, mens de er i Danmark. Med det klare mål, at de skal hjem igen. Så er det i mine øjne den bedste hjælp, de kan få.

Vi skal bremse for tilstrømningen af flygtninge og migranter. Det har vi gjort.

Vi skal have krigsflygtninge hjem igen. Så snart forholdene tillader det.

Og de mennesker med udenlandsk baggrund, der skal blive varigt her i landet. De skal selvfølgelig tage ansvar og bidrage.

Det gør langt de fleste.

I aften vil jeg sige til alle jer med udenlandsk baggrund, der med vilje, mod og hårdt arbejde har taget Danmark til sig:

I er velkomne. I gør det godt. Bliv ved med det!

Men jeg ved, at mange af jer deler min bekymring for dem, der ikke ønsker eller evner at gøre det samme. Som misbruger vores gæstfrihed. Udfordrer vores måde at leve på. Sætter tolerancen på spil.

I sidste ende risikerer vi at miste den brede folkelige opbakning til, at Danmark skal være et åbent land for dem, der kan og vil: Dygtig udenlandsk arbejdskraft. De udenlandske talenter. Dem, der har forelsket sig i en dansker.

Der er mange solstrålehistorier. Men netop i solen står skyggerne skarpere frem. Og vi skal se det hele. Se virkeligheden, som den er.

Derfor må vi droppe illusionen om, at parallelsamfund og ghettoer nok skal forsvinde, hvis vi bare giver tid. Det gør de ikke. Når jeg besøger f.eks. Vollsmose, så er magtesløsheden og isolationen desværre den samme, som da jeg var der sidst. Ja, måske endda værre.

Jeg oplever, at danske regler, love og normer kommer til kort i områder, der ikke er danske i deres værdier.

Friskoler, som ellers er skabt for at oplyse. Bliver misbrugt til det modsatte – at formørke.

Frihedsrettigheder bliver knægtet af social kontrol.

Modtrækket fra os politikere har ofte været nye regler, som gælder for alle.

Jeg er nået til den erkendelse, at der er brug for en langt mere præcis indsats.

Hvor vi ikke generer samtlige danskere i hele Danmark. Men sætter ind de steder, hvor problemerne er størst. Og kun dér.

For det første skal vi ikke længere lappe på årtiers fejlslagen politik. Vi skal sætte et nyt mål om at afvikle ghettoerne helt.

Nogle steder ved at bryde betonen op. Rive bygninger ned. Sprede indbyggerne og genhuse dem i forskellige områder.

Andre steder ved at tage en klar styring af, hvem der flytter ind.

Vi skal lukke hullerne i Danmarkskortet og genskabe de blandede kvarterer, hvor vi møder hinanden på kryds og tværs.

For det andet skal vi have fat i børnene i tide.

Der er børn, som starter i skolen uden at kunne ordentligt dansk. De børn er bagud på point. Mange af dem indhenter aldrig deres jævnaldrende. Det kan vi voksne ikke være bekendt.

For nogle børn kan det være løsningen at komme tidligere i daginstitution. Ud af hjemmet i ghettoen og ind i et dansk miljø.

Og vi skal følge hårdt og målrettet op på de i virkeligheden få skoler, hvor tingene ikke fungerer.

Vi skal bryde den kæde, hvor generation efter generation lever i parallelsamfund.

Et barn har kun én barndom. Den må ikke forspildes.

For det tredje skal vi stille forældrene til ansvar for børnenes fremtid i Danmark.

Der er børn og unge, som sendes på genopdragelse, hvis de bliver for danske. Forældrene straffer børnene.

Det bør da være omvendt. Som samfund må vi træde til. Bakke op om børnene. Og straffe forældrene.

Regeringen vil præsentere et udspil mod parallelsamfund i starten af det nye år.

Men politik kan ikke løse det hele.

Jeg indledte min tale her i aften med historien om de to unge kvinder fra Bangladesh. Og om hvordan vores værdier kan inspirere ude i verden.

Inspirationen går også den anden vej. Vi har også noget at lære.

Den nation i verden, hvor der bor flest muslimer, er Indonesien. Jeg besøgte landet i november. Og deltog i et dialogmøde i en moské, og vi besøgte herefter en katedral på den anden side af gaden. Den muslimske stor-imam side om side med den kristne biskop.

I gensidig respekt.

Jeg vil holde fast i, at vi også her i Danmark møder hinanden med tillid og med respekt.

Vi er sammen om Danmark.

Derfor vil jeg understrege: Mit budskab i aften handler ikke om hudfarve. Ikke om religion. Det handler om at vælge Danmark til.

Den første januar tager vi fat på et nyt år med dugfriske muligheder. Og måske synes du, at jeg har været rigeligt alvorsfuld her på årets første aften.

Men jeg ser sådan på det: At tage et opgør med alvorlige problemer er i sig selv noget håbefuldt. Et løfte om, at det kan blive bedre."
2019,Venstre,Lars Løkke Rasmussen,"Det talte ord gælder

Godaften.

I dag har vi taget fat på et nyt år, som umiddelbart tegner lyst.

Det går godt i Danmark.

Så det kunne være fristende for mig at fortælle om de seneste års fremgang – der skal jo være folketingsvalg i år…

Beskæftigelsen er højere end nogensinde. Måned for måned kommer flere i job.

Færre er på kontanthjælp og dagpenge. Antallet på offentlig forsørgelse er det laveste i mere end tredive år.

Mange unge tager en uddannelse.

Flere syge overlever kræft.

Og en dag som i dag med god blæst dækker vindmøller hele vores elforbrug.

Aldrig har så mange haft så rige muligheder.

Ude i verden sker der også fremskridt: Færre sulter. Færre børn dør som små. Flere kommer i skole.

Så jeg kunne let holde en hip-hip-hurra tale om, hvor fantastisk det går. Det er jeg sådan set godt i gang med.

Men lad mig stoppe her. For der er noget andet, som er vigtigt at få sagt.

Bekymringer, jeg har. Og som jeg tror, mange af jer deler.

Jeg vil ikke kun pudse medaljens forside. Jeg vil også se bagsiden. For sådan er verden.

Ikke kun blank og glat. Men også foruroligende og mærket af historien.

* * *
Min bedstefars livssyn var præget af Første Verdenskrig. Af de dybe sår, som krigen gav Europa.

Min mor var barn under Anden Verdenskrig. Hun var bornholmer – otte år gammel, da Nexø blev bombet, mens resten af Danmark fejrede befrielsen. Bragene fra de faldende bomber, ruinerne, angsten. Det fulgte hende gennem hele livet.

Jeg selv er vokset op med den kolde krig. Jeg har besøgt dissidenter bag jerntæppet. Været vidne til Tysklands genforening.

I år – i 2019 – er det 30 år siden, Berlinmuren faldt. Og håbet om frihed blev tændt i hele Europa.

Det er det historiske bagtæppe.

Men i disse år er det, som om tæppet bliver trevlet op.

Den fredelige verden, vi drømte om, er i opbrud.

Øjebliksbilledet er flimrende og porøst.

Jeg kan godt blive bekymret for, om alt det, der blev sat i søen i krigens kølvand, bliver skyllet væk igen.

Ønsket om fred. Håbet om demokrati. Menneskerettighederne. Viljen til samarbejde.

Internationale fællesskaber, der forpligter og beskytter. Bygget på ordentlighed. Skabt med verdenskrigene i frisk erindring.

Kan vi regne med, at den ordentlighed og den forpligtelse holder, når færre husker historien – som andet end netop historie?

Det er jeg – desværre – ikke helt sikker på.

* * *
Det bekymrer mig, når Rusland vil knægte friheden i lande, som fik deres frihed netop med murens fald.

Det bekymrer mig, når USA er sig selv nok. Træder tilbage fra sine internationale forpligtelser og forlader klimaaftalen fra Paris.
Det bekymrer mig, når Kina med stor hastighed skaffer avanceret teknologi, som andre har brugt år på at udvikle.

Og det bekymrer mig, når Storbritannien forlader det EU, som har sikret fred og økonomisk fremgang i mere end 50 år.

Det kan virke fristende at lukke af for en besværlig omverden. Vende ryggen til. Have nok i sig selv. Men er det nu så let? Verden forsvinder jo ikke.
Danmarks sikkerhed afhænger af internationalt samarbejde.

Vores velstand kommer fra handel med andre lande. Vores udvikling næres af udsyn. Vi bliver ikke mindre af at samarbejde med andre, vi bliver større.

Danmark er et lille land. Men vi er sammen om at udleve en stor idé: Et åbent, rigt samfund, hvor velstand og bæredygtighed går hånd i hånd. Hvor få har for meget og færre for lidt.

Det skal vi ikke gå og putte med.

Vi har meget at tilbyde verden. Og vi er – som et lille land i en stor verden – dybt afhængige af internationalt samarbejde. I EU, NATO og FN.

De problemer, der angår hele verden. Dem må og skal vi løse sammen. Migration. Kriminalitet. Miljø. Sikkerhed. Terror.

* * *
Kort før jul blev to unge kvinder brutalt myrdet under en ferie i Marokko. Danske Louisa Vesterager Jespersen blev kun 24 år. Norske Maren Ueland blev 28 år. Vores bange anelser er blevet bekræftet. De to uskyldige, forsvarsløse kvinder er ofre for feje, islamistiske terrorister.

Mine tanker og min medfølelse er hos de unge kvinders familier. Hvad de må gennemgå, har jeg slet ikke ord for.
Vi reagerer alle med forfærdelse. Afsky. Og sorg. Men vi må også reagere ved at stå sammen om det, vi tror på. Menneskers frihed og ligeværd. Vi skal kæmpe for vores værdier. På tværs af politisk ståsted. Og på tværs af landegrænser.

Det er ikke alene gjort med hård retspolitik, politi og grænsekontrol. Det kræver også tættere europæisk samarbejde, udviklingsbistand, diplomati og øgede investeringer i vores fælles forsvar.

Vi skal stå sammen om vores frie samfund.

Vi skal også stå sammen om at løse klimaforandringerne. Det er en af vores største udfordringer overhovedet – som samfund, som generation, som verden.

Meldingerne er dystre. Tørke. Storme. Isen smelter. For hver rapport fra eksperterne, bliver billedet malet sortere. Det er snart sidste udkald.

Det budskab kan man tage ned på to måder. Man kan vælge magtesløsheden. Eller man kan vælge modet og håbet.

I 1980’erne var hullet i ozonlaget den absolut største trussel mod livet på jorden. Men i sidste øjeblik stod verden sammen. Og forbød de farlige gasser i spraydåser og køleskabe. Det er nu – det er nu – vi skal udvise samme handlekraft mod klimaforandringer.

* * *
En verden i opbrud – hvor efterlader det Danmark?

Jeg er barn af velfærdssamfundet. Blev student som den første i familien. Ligesom mange andre af min generation.

Jeg er vokset op i et Danmark med en stærk samhørighed. Et land uden store skel mellem rig og fattig. Et fællesskab, hvor afstanden aldrig blev større end, at kassedamen fra supermarkedet og direktøren for det hele kunne mødes i svømmehallen eller til forældremødet.

Danmark bliver tit fremhævet som et modsvar til den splittelse, man ser andre steder.

I USA stiger forskellen mellem de rige og de fattige. I Storbritannien skaber Brexit kaos. I Frankrig går de gule veste på boulevarderne i protest mod ringere levevilkår.

Set på den baggrund er Danmark et harmonisk land.

Men selvros kan man ikke bruge til meget. Den varmer måske i øjeblikket. Men den spærrer for selvindsigt.

Vi må være ærlige.

De tendenser, der er ude i verden – hvor det store fællesskab slår revner. De er også herhjemme hos os. Hvis for mange føler sig udenfor. Eller holder sig uden for. Så bliver der slået skår i harmonien.

Jeg kan huske, da jeg gik i skole, og Ibrahim kom ind i klassen efter sommerferien. Som den første og eneste med udenlandsk baggrund.

Da jeg gik i gymnasiet, var der i hele Danmark omkring 50.000 mennesker med ikke-vestlig baggrund.

I dag er der tæt på en halv million. På én generation er vores land forandret. Er det et problem?

Det er det jo i den forstand, at vi har udfordringer, som vi ikke ville have, hvis vi stadig var en ensartet befolkning. Rundet af samme muld. Flasket op med de samme værdier.

Men vi kan ikke rulle tiden tilbage. Vi står, hvor vi står. Vi må tage den herfra. Finde sammen – og finde ud af det sammen. Både gamle og nye danskere.

* * *
Det er vores fælles ansvar at passe på Danmark.

Med det positive udgangspunkt, at rigtig mange med udenlandsk baggrund arbejder. Betaler deres skat. Opdrager deres børn til demokratiske borgere. Til at tage en uddannelse.

Det er forsiden af medaljen.

Bagsiden er de unge, som ikke må gifte sig med den, de elsker. Kvinder, der regnes for mindre værd end mænd. For mange, der klumper sig sammen i parallelsamfund.

Når vi ønsker, at Danmark fortsat er et harmonisk land. Så skal vi ikke lukke flere ind, end vi kan rumme. Og vi skal stille krav til alle, der er her.

Når Danmark er et tilvalg – noget man vælger til – kan vi godt forlange, at man virkelig vælger det til. Sætter verdslige love over religiøse. For sådan gør vi her til lands.

Når vi vil bevare Danmark som et frit land. Så må vi sige klart fra over for dem, der begrænser andres frihed.

Sådan hænger det sammen for mig.

Vi må tage fat om problemernes rod. Derfor fører regeringen en stram udlændingepolitik. Særregler for ghettoområder. Færre, der kommer hertil og søger asyl. Det laveste antal siden 2008. Flere, der skal være her midlertidigt.

Jeg ved godt, at nogen synes, det er for stramt. Men jeg tror også, at mange er enige med mig. Og bekymrer sig om vores samhørighed som land.

Og jeg ved, at den bekymring også findes hos mange danskere med indvandrerbaggrund. Hos dem, der har taget Danmark til sig.

De oplever, at deres børn bliver puttet i samme kasse som kriminelle bandemedlemmer eller fanatiske religiøse. Alene på grund af hudfarve, navn og religion.

Jeg vil sige til jer – til det store flertal af velintegrerede borgere med udenlandsk baggrund: Sådan må det ikke være. I viser jo netop, at der er en vej frem.

Et ægte fællesskab har plads til forskellighed.

Men et rigtigt fællesskab har også grænser.

Mangfoldighed betyder ikke, at vi skal glemme, hvem vi er. Frisind er ikke det samme som holdningsløshed.

Vi er nødt til at finde sammen i den svære balance at holde Danmark åbent mod verden, men lukket for dem, der ikke vil vores værdier.

* * *
Jeg indledte min tale med en bekymring for uroen ude i verden. Jeg vil runde af med en bekymring for det helt, helt nære.

Får vi god hjælp, hvis vi bliver syge? Er der tryg omsorg, når vi bliver gamle?

Det danske sundhedsvæsen er nået langt på mange områder. Først og fremmest i behandlingen af de alvorlige og komplicerede sygdomme.

Flere end nogensinde overlever hjertesygdom. Langt flere overlever kræft. Takket være hurtigere og bedre behandling. Ny medicin. Dygtige læger. Og samling af specialerne på færre afdelinger, så alle møder de førende eksperter inden for netop den sygdom, de lider af.

Her er vi nået ganske langt. Men på andre områder er sundhedssystemet ikke godt nok.

Det gælder de tilbud og den hjælp, der møder de hundredetusindvis af danskere, som lever med de store folkesygdomme: Lungesygdommen KOL, diabetes, stress og angst…

Alt for mange må unødigt tage til behandling eller kontrol på sygehuse, som ligger langt fra hjemmet. I stedet for tæt på, hvor de bor – hos egen læge eller på et sundhedscenter henne om hjørnet.

Det er besværligt for den enkelte. Og det presser sygehusene, der er pressede nok i forvejen.

Alt for mange svagelige ældre bliver indlagt igen og igen. Og alt for mange bliver udskrevet til ingenting. Fordi den ene hånd ikke altid ved, hvad den anden gør. Og fordi der er for lidt tid til at holde i hånd.

Jeg tror, de fleste af os kender det. Fra os selv. Fra vores pårørende. Det gør jeg i hvert fald. Det skal vi gøre meget, meget bedre. Det vil I høre mere om i det nye år.

Kernen i, om det kan lykkes, er selvfølgelig Danmarks dygtige, hårdtarbejdende sundhedspersonale.

Jeg vil sige til de ansatte i sundhedsvæsenet: Jeg har kæmpe respekt for jeres arbejde. Det har danskerne også. Vi møder jer i livets store øjeblikke. Når vores børn bliver født. Når vores forældre dør. Og mange gange derimellem. Hvor vi har følelserne uden på tøjet. Og I står klar med det faglige overblik og den trøstende hånd.

Jeg ved godt, at I løber hurtigt. Jeg vil gerne ansætte flere varme hænder. Men der er ikke mange arbejdsløse sygeplejersker i dagens Danmark. Derfor er vi nødt til at sætte ind flere steder for at få det personale, der er brug for. Blandt andet ved at uddanne flere sygeplejersker, end vi har gjort før.

Også her er de lette løsninger – ja for lette.

I det nye år vil jeg fremlægge mit bud på forsvarlige forbedringer. Med afsæt i 21 nye sundhedsfællesskaber helt tæt på. Bygget på personalets faglighed. Og hvor vi for alvor sætter patienten før systemet.

* * *
I nat blev nytåret skudt ind over hele verden.

Først slog klokken tolv i det lille ørige Samoa langt ude i Stillehavet. Så bredte fyrværkeriet, festen og fornøjelsen sig gennem Asien. Til Europa. Afrika. Og mod vest til Amerika.

Efter midnat dansk tid stod jeg ude på vores lille altan. Raketter skød til vejrs. Det buldrede og bragede.

Sådan en nytårsnat kan man godt føle sig tæt forbundet med resten af verden.

Vi ser op mod den samme himmel. Vi bor på en fælles klode.

Med det ansvar, det giver for at se ud over egen næsetip.

Sådan tror jeg egentlig, de fleste danskere har det. Ikke kun nytårsaften. Men alle årets dage.

Og på hele kloden kan jeg ikke forestille mig noget sted, jeg hellere vil bo end her i Danmark.

For vi har alle gjort vores til, at Danmark er et dejligt land.

Og så kom jeg vist alligevel tilbage til min hip-hip-hurratale.

For så længe vi taler åbent om vores bekymringer. Og sobert om problemerne.

Ikke for at brokke os. Men for at løse dem.

Vel vidende, at de nemme løsninger ikke holder. Men de fælles løsninger findes.

Så bliver nutiden bedre end fortiden. Og fremtiden – den bliver endnu bedre.

Godt nytår!"
2020,Socialdemokratiet,Mette Frederiksen,"Godaften.

I år er det hundrede år siden, Sønderjylland blev genforenet med Danmark. Nationen blev helet. Sønderjyderne kom hjem. Det skal vi fejre. 

Dengang – i efterveerne af Første Verdenskrig – stod vores forfædre over for et afgørende valg. Skulle folket følge landet? Eller skulle landet følge folket? 

Danmark valgte det sidste. En folkeafstemning blev udskrevet. Danmark blev genforenet. På fredelig og demokratisk vis. Der er nu respekt og hjerterum for det tyske og danske mindretal på begge sider af grænsen. 

Genforeningen i 1920 fortæller meget om os danskere. 

Store beslutninger om vores samfund – og fremtid – træffer vi klogt. Med holdbare resultater. Og vi gør det fælles. 

* * *

I dag begynder vi på et nyt år. Vi tager også hul på et nyt årti.

Nu skal vi i gang med at tage de næste store skridt. Og sammen skabe et Danmark, der er endnu mere retfærdigt. 

Det handler om os alle sammen. Men det starter med vores børn. 

Dem vil jeg gerne tale om i aften. 

Her på årets første dag kommer lidt mere end 100 børn til verden – altså her i Danmark.

Stort tillykke til alle de små. Og til alle jer forældre. Nogle af jer er nok allerede kommet hjem. Andre er stadig på fødestuen. Måske har jordemoderen eller SOSU-assistenten lige været forbi med et lille dannebrogsflag, et glas saftevand, en skive brød og lidt ost. 

Det er en stor dag. Sjældent har et stykke ristet toastbrød smagt så godt som lige nu.

Et nyt liv er begyndt. 

Vores familiebaggrund betyder meget for vores liv og fremtid. 

Når jeg skal forstå mine egne værdier, min måde at være mor på, mit forhold til religion og traditioner. Mine politiske holdninger. Ja, sågar mine madvaner – så er der ganske meget, der har rod i min opvækst hjemme i Aalborg. 

Vi former vores børn. Det er en vigtig del af det at være familie. Sådan lever vores danske kultur videre fra én generation til den næste.

Sammen har vi skabt et samfund. Bygget på tillid. Et velfærdssamfund. Hvor stadig flere har fået muligheder, som vores forældre ikke havde. Det kan vi godt være stolte af. 

Stolte. Men ikke tilfredse.

For selvom vi nu skriver år 2020. Og selvom langt de fleste nyfødte børn selvfølgelig kommer til at klare sig godt. Så gælder det ikke for dem alle. Der er et mønster. For hvor godt vi klarer os i skolen. Vores arbejdsliv. Ja endda, hvor gamle vi hver især kan forvente at blive. 

Det er ikke retfærdigt.

Jeg tror på et samfund, hvor det nytter at gøre en indsats. Ethvert menneske har grundlæggende ansvaret for sit eget liv. 
Men vi kan ikke overlade hele ansvaret til den enkelte. Og da slet ikke til børn. Hvis børns opvækst bestemmer deres fremtid. Så er mønstret stadig for stærkt. Og fællesskabet for svagt.

Et nyt årti. En ny generation bliver født og vokser op. 

Vi skal fejre og hylde mønsterbryderne. Men vi skal først og fremmest stå sammen om at bryde mønstret. 

* * *

Vi har et særligt ansvar for de børn, der har det allersværest. Børn, der har oplevet misbrug, vold og svigt.

I Danmark er der flere tusinde børn, som ikke kan bo hjemme hos deres egen mor og far. Fordi deres forældre ikke kan passe ordentligt på dem.

For nogle uger siden havde jeg besøg af nogle af de børn her på Marienborg. 

Vi spiste æbleskiver og klippede julepynt. Det blev også til en gåtur i haven. Børnene havde gnist i øjnene. Krudt i bagdelen. 

Vi hyggede os. 

Men vi snakkede også om ensomhed. Om mobning. Og om hvordan det er, når rollerne byttes rundt. Når børn bliver voksne før tid og skal passe på de mindre søskende. På tom mave – fordi køleskabet er tomt. 

Andre udsatte børn har fortalt det samme.

Om at føle sig tvunget til at skulle se de forældre, der har gjort én ondt. Og samtidig føle skyld over ikke at være hjemme. For hvem passer nu på far og mor? 

Vi kan tale om det med en distance. Som gør, at det er til at holde ud – for os voksne. 

Det vil jeg ikke gøre. 

Jeg vil sige det, som det er. Uden omsvøb.

Når samfundet reagerer for sent. Eller slet ikke reagerer. Når vi tager for mange hensyn til de voksne. Så betyder det, at der er børn i Danmark, som vokser op med omsorgssvigt og vold. 

Det kan vi ikke forsvare. Det skal vi ikke forsvare.

Og de børn, der allerede er anbragte. De fleste af dem fortæller, at de har det godt dér, hvor de bor nu. Men virkeligheden er også. At vi som samfund ikke altid er gode nok til at passe på dem. 

Der kan være mange opbrud. Nye plejefamilier. Flere opholdssteder. Forskellige sagsbehandlere. Skoleskift.

Ikke bare én gang. Ikke bare to gange. Men mange gange. Prøv at forestille dig, hvordan det må være. At pakke skoletasken. Møde op i en ny klasse. Igen. Forsøge at lære ansigter og navne at kende. Spekulere over, om man måske finder en ven? Og være bange for at om lidt. Så bliver man måske flyttet endnu en gang. 

Det er en tung bagage på spinkle skuldre. For tung.

Jeg har truffet et valg. 

Jeg vil altid stå på børnenes side.

Jeg håber, at I – der ser med – vil træffe det valg sammen med mig. 

Det kommer med en pris. Det gør enhver svær beslutning. 

Ligegyldigt hvor dårligt mennesker har det. Så vil vi alle sammen det bedste for vores børn. 

Men i dag får nogle forældre for mange chancer. Måske i den bedste mening. Men når en 12-årig bliver fjernet fra hjemmet, så ligger der ofte 11 dårlige år bag. 

Derfor må vi lægge berøringsangsten væk. 

Også over for andre kulturer. Nogle forældre kommer fra lande, hvor vold mod børn er tilladt. Det er det ikke i Danmark. I Danmark er det forbudt at slå sine børn. Og piger skal have samme frihed som drenge. 

Vi må træde i karakter som samfund.

Flere udsatte børn skal have et nyt hjem. Tidligere end i dag. Og vilkårene for anbragte børn skal være langt mere stabile.

Det vigtigste. Det helt afgørende for et lille barn. Det er at vokse op med tryghed, kærlighed og stabilitet. Derfor bør flere udsatte børn også bortadopteres. Så de får en reel ny start. 
Jeg ved godt, at det ikke er alle, der vil være enige med mig. Nogle vil sige, at vi skal forebygge mere. Hjælpe familierne. 

Det skal vi. Men det vil ikke være nok. Vi må entydigt tage børnenes parti. 

Lytte til dem. 

I november skrev seks unge en kronik om det at være anbragt. Jeg har mødt jer. I har sagt kloge ord. Om hvordan det er at møde voksne, der ikke har forventninger til jer.

“Så har vi heller ikke forventninger til os selv”.

Sådan skrev I. 

Jeres ord har gjort et stort indtryk på mig. Og fortæller, at der er noget, vi skal huske som samfund. 

At forventninger faktisk er et udtryk for omsorg. At vi tager hinanden alvorligt. 

Vi må ikke – i misforstået hensyn – møde andre uden krav. 
Fremskridt kommer kun, hvis vi tror på hinanden. Hvis vi i fællesskab tør sætte nye mål. Og sammen arbejder for at nå dem.

Det har vi før vist. 

Danmark var det første land i verden, som besluttede, at alle børn skal have undervisning. Og vi var blandt de første lande til at afskaffe børnearbejde. Begge dele mødte modstand. 

I 90’erne gik vi foran. Da vi gjorde det forbudt at slå børn. Ikke alle var enige. Også dengang mente nogen, at de voksnes ret kom først. 

Nu skal vi skrive næste kapitel i børnenes Danmarkshistorie. 

* * *

Et mere retfærdigt samfund starter med børnene. 

Men det slutter ikke her.

Der er også uretfærdighed i den anden ende af livet. Når arbejdslivet slutter, og livets skjorte bliver for kort. 

Tusindvis af danskere har hver eneste dag, år efter år, arbejdet for at forsørge sig selv og deres familier. Og for at vi kan tilbyde børn og unge gratis skolegang og uddannelse. Hver generation arver Danmark fra den forrige. 

Det skylder vi vores ældre tak for. Og vi skylder at gøre det bedre. I vores ældrepleje. Og i tiden inden man kan gå på pension.

For nogle har knoklet så meget. At kroppen ikke kan blive ved. 

Det er ikke retfærdigt, at I, der har haft det hårdeste arbejde. Eller været flest år på arbejdsmarkedet. Skal opleve. At velfærdssamfundet ikke er der for jer, når I har brug for det. 

Hvis vi skal gøre op med den uretfærdighed. Indføre en ny ret til tidligere pension. Så bliver der brug for solidaritet. 

Særligt fra alle os, der har haft mulighederne for at tage en længere uddannelse og er startet senere på arbejdsmarkedet. 

* * *

At være forpligtet over for hinanden er det stærkeste bånd mellem os mennesker. Vi har brug for, at alle føler ansvar over for det land, vi lever i. 

Desværre ser vi for mange eksempler på det modsatte. 

Svindel med offentlige midler. Det er uacceptabelt. Et tillidsbrud.

I året, der gik, tog vanvidskørsel livet fra en ung betjent. Eksplosioner rystede København. Fremmedkrigere. Bandeopgør. Fyrværkeri brugt som chikane.

For få uger siden viste politiet igen sit værd. Flere blev anholdt. Mistænkt for at planlægge terror. 

Vores myndigheder skal have de bedste redskaber. Derfor skal vi sætte hårdt ind mod bandekriminalitet. Skærpe straffen for vanvidskørsel i gaderne. Og give strengere straffe til de fremmedkrigere, der har vendt Danmark ryggen. 

Vi skal være årvågne. Beskytte vores tryghed. Og dermed vores frihed.

* * *

Dengang for 100 år siden, da sønderjyderne kom hjem til Danmark. Da stod valget mellem, om folket skulle følge landet. Eller om landet skulle følge folket. 

Vi valgte det sidste. 

Sådan er det også i klimakampen. 

I aften har jeg talt om de børn, der har det sværest. Men i de her år viser danske børn og unge også, at de aldrig har været stærkere. 

I gik på gaden. I krævede handling. I har skubbet til jeres forældre og bedsteforældre. I gjorde Folketingsvalget sidste år til et klimavalg. Det er stærkt. I giver håb.

Hold fast i jeres engagement. Og bliv ved med at presse os voksne. Klimaet handler om jer og jeres fremtid. 

Takket være jer har vi nu den mest ambitiøse klimalov i Danmark. Nogensinde. 

Nu ser resten af verden igen i Danmarks retning. 

Mere urørt skov, mere vedvarende energi. Flere forskningsmidler til fremtidens løsninger. Og en styrket grøn indsats i verden. 

Vores udledning af drivhusgasser skal ned og vores natur skal have det bedre. Det kræver noget af os alle sammen. Vi ser ind i store forandringer i den måde, vi lever og producerer på.

Vi skal træffe beslutningerne klogt. Så de også gavner dansk erhvervsliv, beskæftigelsen og dansk økonomi. Og uden at uligheden stiger. 

Men handle – det skal vi. Det skylder vi den jordklode, vi kun har til låns.

* * *

Jeg tror på Danmark. På vores samfundsmodel. Vores fælles stræben efter at skabe et stadig mere retfærdigt samfund. 

Hvor vi igen styrker tilliden som vores fælles fundament. 

Jeg tror på os. 

Hvis vi vil. Så kan vi være et land, hvor ingen overlades til sig selv. Et samfund, hvor vi tager os af hinanden. 

Et nyt år. Et nyt årti. Lad os bruge det. Til at huske dem, som ellers bliver glemt. 

Godt nytår. "
2021,Socialdemokratiet,Mette Frederiksen,"God aften.

Vi har taget hul på et nyt år. Og det kan kun blive bedre end det gamle.

2020 var et hårdt år. Et usikkert år. Pandemiens år.

Men det var også et fælles år på en måde, vi sjældent oplever.

På tværs af generationer. På tværs af landet. På tværs af de forskellige mennesker, vi nu engang er – har vi stået med hinandens liv i vores hænder. Det har vi ganske enkelt aldrig prøvet før.

Nye ord er kommet til. Kontakttal. Smittetryk. Værnemidler.

Vi har fumlet med mundbind og stået i kø til test.

Vi har opdaget, hvor meget børn kan savne deres skole. Og vi blev mindet om, hvad det betyder at have et arbejde.

Vi har åbnet vinduet mod en mennesketom gade og set op på en himmel, der var klart blå uden en eneste flystribe.

Vi har set verden i slowmotion. Mens sygdommen hærgede, fandt den sidste turist hjem, den sidste fest blev aflyst, og alt blev så stille, at vi kunne høre hjertets slag.

Vi oplevede menneskets ældgamle sårbarhed og fandt en ny styrke.

Når tilværelsen skæres ind til kernen – liv og død – bliver det hele på en gang mere kompliceret og mere enkelt.

Vi vil fortælle om tiden under pandemien fra generation til generation. Ligesom mange af os selv blev fortalt om livet under Anden Verdenskrig.

Det, vi gennemlever i denne tid, er historisk.

* * *

Vi står sammen ved at holde afstand.

Alligevel er vi kommet tættere på hinanden.

Overalt i samfundet har vi oplevet sammenhold, hjælpsomhed og rørende øjeblikke i et omfang, vi ikke har set i Danmark før. I hvert fald ikke i min levetid.

Ingen er kommet igennem krisen uden fællesskabet. Om det er hjælpepakkerne til erhvervslivet. Kollegaen, der har taget endnu en ekstra vagt. De forlængede dagpenge. Naboen, der har handlet ind.

Alle har ofret noget. Alle har ydet deres. Vi er i samme båd.

Vi har måttet sætte hensynet til hinanden først. Hver især.

Nogle synes, at den pris er høj. Det forstår jeg godt. Men alternativet var værre. Det er det stadigvæk.

I en tid, hvor det ellers er nemt at splitte. Har vi meget overbevisende valgt sammenholdet.

2020 skriver sig ind i historien som et år, der har haft mange helte. På en helt særlig måde.

For vores heltedåd under pandemien er også det, vi ikke gjorde.

At vi ikke gav hånd. At vi udskød en fest.

Den måde at være ”helt” på ligger nok godt til os danskere.

Vi er ikke til store armbevægelser. Men vi forstår at tage ansvar og passe på hinanden. Med alle de små handlinger, som summer op til den store bedrift.

Derfor kan jeg i aften sige det, som det var og er:

Du, der ser med i aften – du har reddet menneskeliv!

Så enkelt er det. Og så enestående.

Du ved ikke selv, hvem du har reddet.

Det kan være en kvinde, du gik forbi på gaden, og som lider af en kronisk sygdom. Du har ved din adfærd brudt smittekæden, så sygdommen ikke ramte hende.

Jeg ved godt, at det ikke er nogen trøst for jer, der i aften sidder tilbage med savnet af én, I har mistet.

En mor eller far. En ægtefælle. En bror eller søster. En søn eller datter. En god ven.

Hver mistet liv er et tab. En historie, der slutter. Og må bæres videre i minderne.

Jeg tror på, at vi i dag har lagt det værste år bag os. Men vi må forvente, at de sværeste måneder er foran os.

Januar og februar vil teste vores udholdenhed. Årstiden er imod os. Flere vil blive syge. Presset på sygehusene er allerede stort. Endnu større på det personale, vi i forvejen skylder så uendeligt meget.

Situationen er alvorlig. Derfor har vi forlænget nedlukningen af store dele af samfundet indtil midt i januar.

Men uanset hvilke restriktioner der indføres med begrænsninger og nedlukninger – uanset hvor mange der testes – så er der en ting, der er vigtigere end noget andet: vores indsats hver især.

Vi ved, hvad der virker.

Når vi bliver utålmodige – og det bliver vi – så håber jeg, vi husker. At mørket er tættest, lige før solen bryder frem.

Vi kan allerede skimte daggryet forude.

Over hele kloden blev 2020 det år, hvor menneskers største udfordring pludselig var den samme. De erfaringer, vi har gjort os. De drømme, vi har haft. Var mere ens end ellers på tværs af landegrænser og kontinenter.

Nu knytter vi et fælles håb til vaccinerne.

Det er imponerende, hvad verden kan, når alle arbejder sammen.

Længe leve forskningen og samarbejdet mellem det offentlige og det private. Længe leve videnskaben.

Vaccinen er vores vej tilbage til hverdagen. Samværet. Krammet. Festerne. Alt det, vi længes efter.

Men vaccinen er ikke en smutvej til at ophæve restriktionerne. Eller slække på adfærden. Ikke endnu.

Vinteren bliver hård. Men for hver uge, der går, vil stadig flere danskere være vaccinerede. Påskedag er i år den 4. april. Her vil årstiden igen hjælpe os. Vi vil være nået langt med vaccinationerne.

Jeg tror – jeg håber – at påsken bliver vores vendepunkt. Ikke en afslutning. Men et vendepunkt.

Indtil da må vi holde fast i alt det, vi kan sammen. Danmark er et pragmatisk land. Vi finder fælles løsninger.

Hele 14 trepartsaftaler er det blevet til med fagforeninger og arbejdsgivere. Virksomheder har omlagt produktion for at lave håndsprit. Offentligt ansatte har løst problemerne under svære vilkår. Det private og offentlige har tilsammen vist innovation og kreativitet på imponerende vis.

Der er så uendeligt mange at sige tak til.

Folketinget og folkevalgte i både kommuner og regioner har lagt hverdagens uenigheder til side og arbejdet for det fælles bedste.

Selvfølgelig har der også været diskussioner. Og kritik. Det skal der være.

Men som Hal Koch så rigtigt sagde det allerede i 1945. Demokrati er meget mere end en styreform. Det er en livsform.

Det er ikke afstemningerne, der er demokratiets egentlige styrke. Det er samtalen. Og viljen til at finde fælles løsninger.

Vi har grund til at glæde os over, hvor stærkt og levende et demokrati vi har. Aftaler og samarbejde har skabt resultater i et hidtil uset omfang. I alle dele af vores samfund.

Vi har bevist meget i 2020.

Sidst på foråret var de økonomiske udsigter dystre. Med en forventning om, at den samlede økonomiske aktivitet ville falde med mere end fem procent i løbet af året.

Vi forhindrede, at det gik så galt. Vi viste, at sundhed og økonomi hænger tæt sammen. Fordi det at begrænse smitten er helt afgørende for trygheden. Og dermed for, at der kommer gang i forbruget og økonomien igen.

Det så vi hen over sommeren, hvor vi havde nogle måneder med betydelig økonomisk fremgang. Godt hjulpet af hjælpepakker og andre tiltag, der holdt hånden under købekraften.

Dansk økonomi har klaret sig bedre gennem det sidste år, end vi først havde frygtet. Ligesom arbejdsløsheden er steget mindre end forventet. Mere end halvdelen af de job i Danmark, som gik tabt i foråret, var vundet tilbage i sensommeren.

Men som det ofte sker, har krisen ramt de ufaglærte hårdest.

Vi vil gøre alt, hvad vi kan, for at I også kommer tilbage i arbejde.

Måske kræver det, at du efteruddanner dig. Selvom du ikke har de bedste minder fra skoletiden. Så er min opfordring alligevel: Gør det. Det kan være din vej ud af krisen.

* * *

Pandemien har været et forstørrelsesglas på vores samfund. På Danmark.

Vi har set svaghederne. Men vi har først og fremmest vist styrkerne ved vores samfundsmodel. Overbevisende.

At vi har klaret den indtil nu, er ikke tilfældigt. Det skyldes de valg, vi traf sammen.

Det er mit ønske for fremtiden, at alt hvad vi har udrettet, vil inspirere os.

Jeg tror mere end nogensinde på, at vi i fællesskab kan klare de udfordringer, vi som samfund har foran os. Også de allersværeste.

For hvis vi kan bekæmpe en global pandemi. Fordi vi beslutter os for det. Fordi vi står sammen.

Så tænk på alt det andet, vi også kan.

Det gælder klimaet, miljøet og naturen.

Da et bredt flertal i Folketinget satte det mål, at drivhusgasserne skal reduceres med 70 procent i 2030. Havde vi 10 år til at nå målet.

Nu er det første år gået. Og på bare ét år har vi allerede truffet beslutninger, der bringer os en tredjedel af vejen.

Det er ikke så ringe endda, som man siger der, hvor jeg kommer fra.

Vi har besluttet en slutdato for vores olieproduktion. Og med aftaler om både elbiler, en grøn skattereform, havvind fra energiøer, mere affaldssortering, 15 nye naturnationalparker, urørt skov og øget elektrificering er vi godt på vej til at indfri de løfter, vi har givet.

Nu skal vi i gang med at omlægge dansk landbrug til endnu mere klimavenlig produktion.

Og i takt med at verden åbner igen, vil efterspørgslen på grønne løsninger stige.

Det er nu, vi skal kombinere dansk erhvervsliv, forskning og høje klimaambitioner.

Den grønne omstilling skal lykkes. Og vi kan lykkes.

Danmark skal vise verden, at politik betyder noget.

Vi skal stå ved det, vi tror på.

Det gælder også i udlændingepolitikken. Som samfund må vi træde mere i karakter. Stå fast på vores danske værdier.

Vi må ikke acceptere, at demokratiet lægges for had i parallelsamfund.

Radikalisering skal ikke beskyttes. Den skal afsløres.

Regeringen vil gentænke integrationsindsatsen, så den i højere grad bygger på tydelige krav og klare forventninger. Med fokus på ret og pligt.

Helt grundlæggende må det være sådan, at når man har fået ophold i Danmark, så skal man selvfølgelig forsørge sig selv. Hvis det i en periode ikke kan lade sig gøre, vil regeringen foreslå, at man – til gengæld for sin ydelse – får pligt til at bidrage med, hvad der svarer til en almindelig arbejdsuge på 37 timer.

Det er nogle af de opgaver, der står foran os i det nye år.

I aften vil jeg også tale mere om et emne, der fylder mindre i den offentlige debat.

Sammenhængen på tværs af vores land.

Næsten hver anden dansker bor uden for de større byer. Danmark er så lille. At uanset hvor du befinder dig. Så er du aldrig mere end 50 kilometer fra havet.

Alligevel er mulighederne blevet mere skævt fordelt.

Du kan ikke længere blive lærer i Haslev. Nu skal du til Roskilde eller Vordingborg. Du kan ikke mere gå på erhvervsskole i Maribo. Nu er det nærmeste sted Nakskov eller Nykøbing.

I mange byer, der tidligere havde et sygehus, er det blevet lukket. Kalundborg. Faaborg. Haderslev. Dronninglund.

Politistationer er nedlagt.

Nogle siger, at ”sådan er udviklingen”.

Men det er ikke udvikling. Det er mange steder afvikling.

Og det kan vi ændre – hvis vi vil. På en måde, hvor vi ikke behøver at skabe falske modsætninger.

Jeg er stolt af vores hovedstad.

København er en fantastisk by. Resten af verden misunder os havnen, man kan svømme i. Cykelstierne. Kunsten og kulturen. En by, der stadig huser sin egen befolkning, og hvor der også er liv og boliger midt i byen.

Vi skal både have en stærk hovedstad. Velfungerende provinsbyer. 
Små bysamfund. Og levende landdistrikter.

Jylland, Sjælland, Fyn og øerne kan noget andet end hovedstaden. Naturen er tættere på. De mindre samfund oplever ofte et stærkt fællesskab. Måske slår både uret og hjertet lidt roligere.

I København har vi brug for flere boliger, der er til at betale. Og mindre støj og forurening fra trafikken.

I andre dele af landet er udfordringerne nogle andre.

Over de kommende år åbner vi derfor 20 nye nærpolitistationer.

Ni i Jylland. Ni på Sjælland. To på Fyn.

I det nye år vil vi etablere flere muligheder for, at unge kan uddanne sig lokalt – tæt på, hvor de bor og kommer fra.

Vi tager også fat på det problem, at alt for mange danskere ikke har mulighed for at få deres egen praktiserende læge. Det gælder særligt på Lolland-Falster, på Vestsjælland, i Nordjylland og i dele af de større byer – blandt andet nogle boligområder i København.

Politi. Uddannelser. Lægedækning. Der skal være velfærd i hele landet. Det handler også om økonomien.

Derfor vil regeringen foreslå en egentlig ”velfærdslov”. Den skal – hvis den bliver vedtaget – sikre, at pengene følger med. Når vi heldigvis bliver flere børn og flere ældre.

På den måde holder vi hånden under velfærden i hele landet.

Nok er tyngdekraften en naturlov. Men det er centraliseringen ikke.

* * *

For 100 år siden var Danmark og verden også ramt af en pandemi. Det var ”den spanske syge”. En, som levede dengang, har skildret det sådan her:

”Der er Hjem (…), hvor de ligger syge allesammen og ingen har til at hjælpe sig; de maa kravle ud af Sengene og hjælpe hinanden.”

”Plejersker er der ingen af, og Læger knap heller.”

Det er forfatteren Martin Andersen Nexø.

Han beskriver også, hvordan ”Ligvogne kørte i Galop gennem Gaderne for at overkomme de mange Dødsfald.”

Det viser tydeligt forskellen på dengang og i dag. Dengang manglede det Danmark, som vi har nu.

Det velfærdssamfund, som generationer før os har bygget.

Under pandemien kæmper vi for dem – for dig – der har lagt stenene til det samfund, vi andre nyder godt af. Og som står i forreste række, når sygdommen kræver sine ofre.

Hvis nogen tvivlede på, at Danmark fandtes. Som fællesskab. Som land. Så tvivl ikke længere.

Min tale i aften er en hyldest til Danmark. Til alle jer, der til sammen udgør vores dejlige land.

2020 er et år, vi aldrig vil glemme.

Og ja – januar og februar bliver hårde. Men så kommer foråret. Bøgen springer ud. Fuglene kommer igen. Til sommer de lyse nætter.

2021 bliver bedre.

Tak til alle i Danmark for indsatsen.

Godt nytår!"
2022,Socialdemokratiet,Mette Frederiksen,"God aften.

I dag tager vi fat på et nyt år.

Må det blive lettere end det gamle. Må det blive lyst og fyldt med optimisme og handlekraft.

Vi har igen oplevet en jul og et nytår i coronaens skygge. Stigende smitte. Mange i isolation. Det har været en svær tid. Og er det fortsat.

Men i aften vil jeg ikke primært tale om corona.

Jeg vil tale om vores fælles og vidunderlige Danmark. Et land, der i geografi er så småt. Men i evner, værdier og muligheder så stort.

Der er gamle og nye udfordringer, vi skal have løst. Vores udgangspunkt er godt.

Vi har den højeste vækst i 15 år. Og den laveste arbejdsløshed i 12 år.

Jeg er selv barn af 80’erne. Jeg kan huske, da familiemedlemmer og min fars kolleger sad i køkkenet med nedslåede blikke, da massearbejdsløsheden ramte landet.

I dag er det omvendt. Aldrig før har flere været i arbejde. Dansk økonomi er bomstærk. Nu skal vi forlænge opsvinget.

Og først og fremmest. Skal vi løse vores tids største og vigtigste udfordring: Klimakrisen.

Vi skal kollektivt være lige så utålmodige, som kloden har brug for.

2021 var et år, hvor vi – med brede aftaler – tog afgørende skridt på vejen mod en grøn fremtid.

Danmark er igen det grønne foregangsland, vi ønsker at være. Det skal give os mod på endnu mere.

De stigende temperaturer er ved at ødelægge vores jordklode.

Jeg ved, at mange er bekymrede. Hvordan bliver vores fremtid? Og børnenes? Og børnebørnenes?

Jeg kan love jer én ting. Det politiske flertal, der lige nu er i Danmark. Vi svigter ikke. Vi gør det, der skal til. Det er vores løfte. Det er mit løfte.

I år vil vi træffe beslutning om en ny og ambitiøs afgift på CO2. Den skal sikre, at de virksomheder, der belaster klimaet, selv betaler for deres udledning.

Mange er allerede i gang med at omstille sig. For andre vil det tage længere tid.

Men udgangspunktet er enkelt. Det danske princip om, at de bredeste skuldre skal bære mest. Det skal også gælde i den grønne omstilling: Hvis du udleder CO2 – så skal du betale.

Dét er det mest rimelige.

Når andre lande i verden er for langsomme. Så skal Danmark gå foran. Og hæve barren endnu mere.

Det gælder også flytrafikken. At rejse er at leve, og derfor flyver vi. Men det er samtidig skadeligt for vores klima.

Tænk, hvis Danmark kan være med til at løse det problem.

Vi skal gøre det grønt at flyve.

Derfor vil regeringen sætte et ambitiøst mål: Senest i 2025 skal danskerne have mulighed for at flyve grønt på en indenrigsrute. Og senest i 2030 skal vi kunne flyve helt grønt, når vi flyver indenrigs i Danmark. 

Bliver det svært? Ja. Kan det lade sig gøre? Ja, det tror jeg. Vi er allerede på vej. Dygtige forskere og virksomheder arbejder på løsningerne.

Lykkes vi med det. Så vil det være et grønt gennembrud. Ikke bare for Danmark. Men for hele verden.

Hvis der er noget, de seneste år har lært os. I håndteringen af store kriser. Så er det, at vi aldrig må tøve.

* * *

Skal vi nå vores klimamål. Så skal vi samtidig sikre, at der er medarbejdere nok.

Vi mangler arbejdskraft. Og hvis ikke vi gør noget, så risikerer vi både at bremse fremgangen og spænde ben for den grønne omstilling.

Derfor har vi foreslået en række initiativer, der skal få flere i arbejde.

Vi vil blandt andet fjerne modregningen i pensionen, hvis din partner er i beskæftigelse.

Vi vil stramme dimittendreglerne. Så nyuddannede hurtigere kommer ud på arbejdsmarkedet.

Flere i arbejde. Hurtigere. Det er godt for virksomhederne og dansk økonomi. Og giver samtidig mulighed for, at vi kan investere et milliardbeløb i at gøre de unges uddannelser bedre. 

I debatten om regeringens reformudspil har erhvervslivet ønsket, at det skal være lettere at få arbejdskraft udefra. Det er vi villige til at diskutere.

Men vi skal gøre det klogt.

Vi besluttede for mange år siden, at vi ikke skal have fri indvandring til Danmark. Den beslutning ønsker vi at holde fast i.

Derfor skal vi kun hente arbejdskraft ind, som der er mangel på. Det skal være for en afgrænset periode. Og det skal selvfølgelig ske på en ordentlig måde.

Hvor vi samtidig styrker danske lønmodtageres vilkår og gør en fælles indsats for at få dem, der stadig er uden for arbejdsmarkedet, i arbejde.

Dét er den danske samfundskontrakt.

Danmark skal bygge på ret og pligt.

Mange af jer, der gennem årene er kommet hertil udefra, har taget de værdier til jer. I har ofte nogle af de hårdeste job. I knokler.

Nu skal vi have flere med.

Derfor har regeringen foreslået, at vi erstatter passiv forsørgelse med en entydig arbejdslogik for borgere med et integrationsbehov.

Det bedste er at få et arbejde. Kan man ikke det, skal man fremover gøre nytte for sin ydelse.

Og til jer – særligt kvinder med ikke-vestlig baggrund, som ikke har et arbejde, selvom I har været i Danmark i mange år:

Vi har brug for jer.

Vi vil målrette vores forslag om en 37-timers arbejdspligt de steder, hvor der virkelig mangler medarbejdere. Det gør der ikke mindst i ældreplejen.

Jeg ved godt, at man ikke fra den ene dag til den anden kan gå ind og arbejde på lige fod med kolleger, der har uddannelse og erfaring.

Men så kan man nogle andre ting. Smøre madder. Vaske tøj. Gøre ekstra rent.

Du starter med at gøre nytte på plejehjemmet for din ydelse. Så snart du er klar til uddannelse eller job, så skal du tjene dine egne penge.

Det er godt for ligestillingen. For integrationen. Og at mor og far er i arbejde, er det bedste værn mod børnefattigdom.

* * *

I ældreplejen gælder det – som i store dele af resten af vores velfærd – at der mangler tid til det, der er vigtigst.

Jeg tror ikke på, at vi kan spare os til bedre velfærd. Når der kommer flere børn og ældre, så skal pengene følge med. Og det gør de nu. Det gør de under den her regering.

Men jeg tror heller ikke på, at vi løser alle problemer ved at tilføre flere penge.

Det er tankevækkende, at en jordemor for 20 år siden havde næsten dobbelt så mange fødsler som i dag. Men der er kommet flere opgaver til. Så mange oplever, at der nu er mindre tid til de fødende.

Der er – som lovet – afsat midler til 1.000 ekstra sygeplejersker. Men flere steder mærker man det ikke. 

Billedet er det samme i store dele af den offentlige sektor.

Alt for meget tid går med proces, bureaukrati, kontrol og skemaer.

Det tærer på arbejdsglæden. Det gør det svært at rekruttere. Og det giver en velfærd, der ikke altid lever op til forventningerne.

Det er tid til at finde ind til kernen. Hvad er egentlig det vigtigste i vores velfærd?

Relationer, nærvær, omsorg og faglighed.

Et velfærdssamfund, hvor der er mere hjerterum end kontrol. Mere sund fornuft end regulering.

Og ja, det vil betyde, at tingene bliver gjort forskelligt.

Det vil kræve stærkere ledelse. Konkrete problemer skal løses lokalt. Og ikke med endnu mere lovgivning. 

Selvfølgelig er der meget, der lykkes i velfærdssamfundet. Hver dag.

Men hånden på hjertet, så har vi endnu ikke den ældrepleje i Danmark, som vores ældre har fortjent.

Jeg vil derfor i aften foreslå noget vidtgående.

At vi afskaffer den omfangsrige regulering og lovgivning på ældreområdet og starter helt forfra.

En ny kort og præcis ældrelov. Med klare værdier. Værdighed. Valgfrihed. Selvbestemmelse. Og få dokumentationskrav.

Lad medarbejderne bruge deres gode hoveder og varme hjerter. Lad os pårørende være mere sammen med vores gamle. Lad de ældre få den kærlighed og pleje, som livets efterår kræver.

Jeg ved, at forslaget vil møde modstand. Jeg må bare konstatere, at jeg nu er den sjette statsminister, der problematiserer bureaukratiet. Poul Schlüter var den første. Problemerne er kun blevet større.

Derfor har vi givet syv kommuner mulighed for at blive fri af næsten alle statslige regler på en række velfærdsområder.

I det nye år vil vi tilbyde alle landets kommuner det samme. Så I lokalt kan skabe den folkeskole. Den ældrepleje. Den børnehave, I ønsker.

Det er mit håb, at de nyvalgte borgmestre og byråd vil tage udfordringen op.

Og at Folketingets partier vil være med.

Jeg er ikke i tvivl om, at resultatet bliver bedst, når vi samarbejder bredt om løsningerne. Som vi har gjort det siden folketingsvalget.

* * *

Her og nu skal vi først og fremmest håndtere corona.

Jeg ved godt, at det er en hård tid.

Der er igen restriktioner. Især de steder, hvor mange mennesker mødes. Desværre rammer det dansk kunst og kultur. Det er et stort tab, for vi har brug for omtanken, refleksionen, indsigten og udsynet. Oplevelserne. Alt det, I skaber.

Vi skal igennem vinteren. Og det kommer vi. Ikke mindst takket være vaccinerne.

Tak til alle jer, der er blevet vaccineret. Og til jer, der fået det tredje stik, som er så afgørende.

Og tak til alle jer, der vaccinerer, poder, arbejder i sundhedsvæsenet, passer på de sårbare – tak til alle jer, der får hjulene til at køre rundt og hverdagen til at fungere. Igen under vanskelige vilkår.

Det er imponerende, hvad vi formår. På trods af tvivl og stort besvær, som vi synger det i Jens Rosendals fantastiske sang.

* * *

Efter snart to år med corona er vores sygehuse under pres. Og mange patienter venter på at få behandling.

Når vi står midt i en svær pandemi, er tiden ikke til at gennemføre store forandringer i sundhedsvæsnet.

Men så snart det bliver muligt, vil vi fremlægge et sundhedsudspil. Det skal sikre bedre sammenhæng for patienten hele vejen gennem sundhedsvæsnet.

Vi vil også etablere nærhospitaler tættere på borgerne. Og flere skal have en fast læge. Uanset hvor i Danmark man bor.

Patienterne skal i centrum. Ventetiden ned. Og medarbejderne, I skal have tid til at udføre jeres arbejde.

* * *

Vi lever i en tid, hvor verden igen er mere urolig.

Et aggressivt Rusland mod øst. Afghanistans kollaps. Migrationspres. Indskrænkninger af kvinders ret til abort. Terrorisme. Vores demokratiske værdier trædes under fode.

I år er det 50 år siden, Danmark besluttede at træde ind i det europæiske fællesskab.

EU startede som en kul- og stålunion. Nu kæmper vi for, at det bliver en klimaunion.

Danmark skal være i hjertet af vores eget kontinent. For alternativet. Det findes ikke. Et svagt Europa giver et svagt vesten. Verden har behov for det modsatte.

Vi skal stå fast på vores værdier. Og vi skal styrke vores sikkerhed. Sammen med vores vigtigste partner USA og vores andre allierede i NATO.

* * *

I år er det også 50 år siden, at vores majestæt blev dronning.

Jeg glæder mig personligt over danskernes store opbakning til kongehuset.

Vi har en dronning, der – med sit vid, sit udsyn og sin kærlighed til hele rigsfællesskabet – samler os på tværs af generationer og geografi. Minder os om vores historie. Sætter Danmark i perspektiv.

Tillykke til vores allesammens Dronning Margrethe.

* * *

Danmark er et unikt land.

Vi har tillid til hinanden. Vi vil hellere samle os end lade os splitte.

Vi har noget særligt imellem os, fordi uligheden er mindre. Afstandene korte. Fællesskabet stærkere.

I det nye år vil vi tage fat. Med optimisme og handlekraft.

Danmark kan mere. Især hvis vi står sammen.

Godt nytår."
1940,monark,,
1941,monark,Kong Christian 10,"Det Aar, som er udløbet, er et Aar, der aldrig vil glemmes. I denne Stund gaar mine Tanker til dem, som i det forløbne Aar har mistet deres Kære, som satte deres Liv til i Fædrelandets Tjeneste, det være sig til Lands som til Vands. I dyb Ærbødighed ærer jeg deres Minde, og den Indsats, disse Mænd har gjort, vil til fjerne Tider minde om, at de ofrede deres Liv som Fædrelandets værdige Sønner.

Tiderne er alvorlige og tunge, og kun ved fælles Hjælp, ved ubetinget Samdrægtighed vil det lykkes os at komme igennem Trængslerne. For den Kærlighed, der er strømmet Dronningen og mig i Møde i det forløbne Aar, og ikke mindst for al den Hyldest, som blev mig til Del hin Septemberdag, takker jeg alle af hele mit Hjerte. Den Tillid, der vises mig, giver mig Kraft og Styrke til at virke videre til Landets Vel.

Mine Tanker gaar ogsaa til Island, Færøerne og Grønland, med hvem vi nu ere uden Forbindelse, og jeg takker ogsaa dem for deres Trofasthed imod mig i det forløbne Aar. Fremtiden kender ingen af os, men vi have Lov til at tro og haabe paa lysere Tider for os alle.

Jeg er overbevist om, at alle forstaar Øjeblikkets Alvor, og det gælder nu mere end nogen Sinde, at alle optræde fuldt ud korrekt under de Forhold, hvorunder vi befinder os, og idet jeg Ønsker alle et godt Nytaar, beder jeg Gud velsigne Danmark, Island, Færøerne og Grønland."
1942,monark,Kong Christian 10,"Atter er et Aar henrunden under den mørkeste Tid i vort Fædrelands Historie, og som griber Sindene med dyb Bekymring. Vi længes mod den Dag, hvor vort Flag atter kan vaje over et frit Danmark. Sæt Ikke Lid til Rygter. Indbyrdes Sammenhold er det, hvormed vi bedst kan tjene vort Land.

Den Tillid, der paa saa mange Maader er vist mig i denne tunge Tid, har været for mig til stor Opmuntring, og som jeg af Hjertet siger, Tak for. Det skal fremdeles være mine Bestræbelser ikke at svigte denne Tillid.

Dronningen forener sig med mig i Ønsket om et godt nytaar for alle Landsmænd, saavel herhjemme som for alle dem, der færdes i det Fjerne: Gud, velsigne hvert eneste Hjem og vort fælles Fædreland Danmark."
1943,monark,Kong Christian 10,"Atter er der hengaaet et alvorligt Aar for vort Land. Jeg deler vort fælles Ønske om, at 1943 maa bringe lyse Tider for os alle.

Jeg føler Deltagelse for dem, der har mistet Slægtninge under alvorlige Begivenheder til Lands og Vands, og jeg udtaler en dybfølt Tak til alle, der med Blomster, Breve og Gaver glædede mig under min Sygdom, ligesom jeg ogsaa retter en Tak til Læger og Sygeplejersker, som i Opofrelse plejede mig under mit Sygeleje, og jeg haaber at det ikke vil vare saa længe, før jeg har overvundet Følgerne af mit Uheld og igen kan genoptage mit vanlige Liv. Jeg ønsker Velsignelse over alle Hjem og sender alle Landsmænd min hjerteligste Hilsen."
1944,monark,,
1945,monark,,
1946,monark,Kong Christian 10,"For første Gang efter fem tunge Aar fejrer vi Nytaarsdag som et frit Folk. Næst Gud gaar Takken til de Allierede, men vore Tanker dvæler ogsaa hos alle dem, der særlig i disse Dage føler Savnet af deres Kære, som ofrede Livet til Lands og Vands, for at vi skulde frigøres.

Paa denne Dag har Dronningen og jeg meget at takke for, den Trofasthed og Kærlighed, der er vist os, skal vi aldrig glemme. Samhørigheden i disse tunge Aar har hjulpet os alle at bære den Modgang, vi i Fællesskab har gennemlevet.

Store Opgaver vil Fremtiden kræve af os, men jeg tror, vi i Fællesskab kan genopbygge, hvad Krigen har søndret, naar Enighed og Vilje er til Stede.

Jeg Ønsker Velsignelse for alle Hjem og Fremgang og Lykke for Land og Folk til Ære for vort Fædreland."
1947,monark,Kong Christian 10,"Med dybtfølt Tak ser Dronningen og jeg tilbage paa den overordentlig varme Modtagelse, vi har været genstand for, da vi for første Gang efter Besættelsen aflagde besøg rundt i Landet, saavidt Minefaren tillod det. Vi mindes med deltagelse de Familier, hvis Paarørende mistede Livet under Varetagelse af deres Gerning. Dønningerne efter Krigen føles endnu haardt, men naar vi opretholder det sammenhold, der under Krigen prægede vort Samfund, tvivler jeg ikke om, at vi fremdeles maa komme gennem den Tid, der forestaar, selv om den vil kræve meget af den enkelte. Betydningsfulde Opgaver venter deres Løsning i det kommende Aar, herunder ogsaa paa Grønland og Færøerne, og jeg sætter min Lid til, at disse Opgaver maa løses til Ære for vort Land.

Idet jeg ønsker Velsignelse over alle Hjem, ønsker jeg Fremgang og Lykke for vort Fædreland Danmark."
1948,monark,Kong Frederik 9,"Paa Aarets tørste Dag finder jeg det ganske naturligt, at man for en Stund vender Blikket tilbage til det Aar, der er udrundet. Det altoverskyggende i det forløbne Aar er min Faders Død. Sidste Aar holdt han paa denne Dag den sidste Tale til sit Folk. Jeg kan derfor ikke andet i dette Øjeblik end bøje mit Hoved i dyb Ærbødighed og Kærlighed for hans Minde.

Jeg bringer en Hilsen fra min Moder med Tak til hele Landets Befolkning for alle de Beviser paa Hengivenhed, Kærlighed og Trofasthed, som hun har mødt i dette sidste for hende saa tunge, sørgelige Aar.

Jeg bringer en Tak til hele Landet fra Dronningen og mig for den Modtagelse, vi har faaet overalt, dels hvor vi har været personligt, men ogsaa gennem Breve og Telegrammer, som har tolket Folks Følelser overfor os, og det er mit inderligste Haab og vort inderligste Haab og Ønske, at vi maa være den Tillid værdig.

som er blevet vist os. Nu staar vi paa Aarets første Dag og ser fremad. 1948 er en blank Bog. Først til næste Aar ved vi, hvad der er sket i indeværende Aar, men vi ved, at store Opgaver, store Problemer ligger foran os. Opgaver og Problemer, der maa og skal løses, og jeg er ikke i Tvivl om, at ved Samarbejde, ved god Vilje vil det lykkes os at kunne føre Aaret igennem og føre vort Land fremad efter de Maal, som er alles ønske: Genopbygningen efter Krigens Ødelæggelser.

Jeg ønsker Velsignelse over alle Hjem, over alle Danske hele Verden over, Lykke og Velsignelse for alle vore Søfolk, som I Dag er paa Rejser eller ligger i fremmed Havn, og jeg beder de tilstedeværende forenes med mig i Ønsket om: Gud bevare Danmark"
1949,monark,Kong Frederik 9,"Paa denne første Dag i det nye Aar vil jeg benytte Lejligheden til paa Dronningens og egne Vegne at bringe en Tak rundt i Landet for den Modtagelse, vi har faaet, hvor vi er kommet, og for alle Beviser paa Sympati, Venlighed og Elskværdighed, det være sig i glade som i bekymrede Stunder. Det har gjort os begge to godt at mærke den Sympati, der strømmer os i Møde fra Befolkningens Side.

Jeg vil ogsaa gerne her ved denne Lejlighed bringe en Hilsen fra min Moder, Dronning Alexandrine , og ligeledes for hende takke for alt, hvad Befolkningen har været for hende i det Aar, der nu er svundet.

Vi er i Gang med Genopbygningen af vort Land, og det skrider fremad. Det kan ikke nægtes, at der maa ydes Ofre, som maaske kan være haarde, men det er nødvendigt, og vi har før set, at vi her i Danmark kan staa Last og Brast.

Jeg ved, at naar vi staar sammen, saa kommer vi ogsaa fremover. Jeg vil inderligt haabe, at dette Sammenhold kan fortsætte i det Aar, vi nu gaar ind i, saaledes at vi stadig kan se tilbage med Glæde over, at vort Land er kommet op.

Min hilsen i Aften gælder ethvert Hjem. Jeg ønsker Lykke og Velsignelse over Hjemmene, det være sig i Danmark som uden for Rigets Grænser, overalt, hvor det danske Sprog og det danske Flag agtes og æres og elskes.

Vi har faaet et Klenodie – vort Flag, det hvide Kors paa den røde Bund, Troen paa Livet og Kærlighedens røde Farve, Kærligheden til det dyrebareste vi har – vort Land.

Jeg ønsker Lykke og Velsignelse, et godt og lykkeligt Nytaar til Færøerne, til Grønland, til vore Søfolk, enten de i denne Stund er paa Rejse eller de ligger i Havn, det være sig i Indlandet som i Udlandet.

Jeg bringer en Tak til vore Søfolk. Den Indsats I Sømænd øver, kan ikke vurderes højt nok. I gaar stille med det, fordi vi Sømænd ikke kan gøre andet. I taler ikke om jeres Gerninger. Der skal i Aften lyde en Tak til jer og et “good luck” I det Aar der kommer.

Alle mine Ønsker skal sammensluttes i Ønsket om et lykkeligt Nytaar, et lykkeligt Aar i Deres Gerning, og det skal ske med den gamle Hilsen: Gud bevare Danmark!"
1950,monark,Kong Frederik 9,"Her ved Aarsskiftet vil jeg gerne bringe en Tak fra Dronningen og mig for al den Venlighed, vi har mødt ude i Landet i det forløbne Aar.

Det er ikke alene de Steder, hvor vi bor og lever blandt de mennesker, vi har truffet der omkring, men overalt hvor vi har færdedes i Landet i Løbet at denne Sommer, er vi blevet modtaget med en enestaaende Venlighed. Der er lagt en Hengivenhed og Trofasthed over for os, som vi begge er dybt taknemmelige og dybt rørt over.

Jeg bringer en Hilsen til Færøerne og mindes den uforlignelige Rejse og vores uforlignelige Besøg oppe hos dem. Ligeledes den Modtagelse, de gav os, skal vi aldrig nogen Sinde glemme.  De Dage, vi tilbragte paa Færøerne, hvor vi fik Lejlighed til at se alt det nye, der er blevet bygget, har bevirket, at vi føler os knyttet i nærmere Kontakt til Befolkningen. Og vi bringer endnu en Gang Dronningens og min Tak for alt, hvad de gjorde for os i de Dage.

Nu staar vi ved Indgangen til det nye Aar. Store Opgaver venter at blive løst. Det er ikke alene Opgaver inden for vore egne Vægge, men Opgaver, der ligger ude i den store Verden. Det er Opgaver, vi kommer til at deltage i Løsningen af. Og det kræves at enhver herhjemme, at vi staar sammen, for at disse Opgaver kan blive løst. De Opgaver, der ligger i Landet, maa vi løse.

Og det kan gøres, naar vi staar sammen alle som een har vi før vist, at vi formaar at magte noget. Og det er min faste Tro, at naar man herhjemme staar Ryg mod Ryg, naar vi ogsaa et Resultat. Det kræver Ofre fra forskellig Side, men de Ofre er ikke for dyrt betalt, naar det gælder Fældrelandets Ve og Vel. Jeg ønsker Guds Velsignelse over alle Hjem i Danmark, paa Færøerne og Grønland.

Jeg ønsker Velsignelse til den enkeltes Gerning i den kommende Tid. En særlig Hilsen bringer jeg vore Søfolk, baade herhjemme og ude i den store Verden. Jeg bringer en Tak for det, I har ydet i det Aar, der et svundet, og jeg ønsker Held og Lykke I det nye Aar. Alle mine Nytaarsønsker samler jeg I: Gud bevare Danmark!"
1951,monark,Kong Frederik 9,"Ved Aarsskiftet vil jeg paa Dronningens og egne Vegne først udtale en hjertelig Tak for alle de Beviser for Hengivenhed og Trofasthed, vi har modtaget i det forløbne Aar. Jeg tænker ikke alene paa de mange, vi ved vore Besøg og Ophold rundt om 1 Landet er kommet i personlig Forbindelse med, men jeg tænker ogsaa paa alle de kendte og ukendte, som paa den ene eller anden Maade gennem det svundne Aar har sendt os Hilsner, som har glædet os oprigtigt.

Enhver vil forstaa, hvilken Styrke og Hjælp det er at møde saa megen Tillid og Forstaaelse.

Truende Skyer hviler over denne Verden. Overalt spejdes der efter Tegn paa en Afspænding. Dog vi har ikke Lov at opgive Haabet om, at det maa lykkes at finde frem til den Forstaaelse mellem Folkene, som er Grundlaget for Freden.

For os her i Danmark har det gamle Aar bragt os ind i et nærmere Fællesskab med alle de Nationer, der aabent arbejder for Frihed og Fred. Dette Fællesskab kræver en positiv Indsats af os,  ligesom det i visse Henseender kan kræve en Omvurdering al gamle Begreber, som vi under tidligere Forhold maatte anse for uforanderlige.

Hvis vi gennem dette Fællesskab kan være med til at skabe større Sikkerhed for os selv og alle, der hylder de samme Idealer, skal og bør vi ogsaa paatage os de Ofre og Afsavn, som Sikringen at Freden kræver.

Det er min faste Tro, at vi her i Danmark er os vor Ret og vor Pligt som en fri Nation bevidst, og at enhver vil sætte alt ind paa at værne og bevare vor Frihed.

Hvor mørkt det end ser ud ved dette Aarsskifte, vil vi holde Haabet højt, og det er mit Inderligste Ønske, at det kommende Aar maa bringe Velsignelser over alle Hjem i Danmark, paa Færøerne og paa Grønland og danske Hjem uden for Rigets Grænser.

Særlig Ønske om Lykke og Fremgang udtaler jeg ved denne Lejlighed for Grønlands Befolkning, som staar midt i Arbejdet med at gennemføre de Forbedringer i Befolkningens  Tilværelse, som lovfæstedes i det gamle Aar.

Det er en usikker Tid, vi gennemlever, og mine Tanker og Ønsker for det nye Aar gælder ikke mindst alle de mange, der ved deres daglige, trofaste, Gerning i By og paa Land, paa Søen og i det fremmede er med til at styrke Troen paa, at der i vort Folk er Vilje til at modvirke de vanskelige Tider og til at arbejde for Danmarks Vel. Alle mine Ønsker for det nye Aar vil jeg samle i et: Gud bevare Danmark!"
1952,monark,Kong Frederik 9,"Naar Dronningen og jeg nu ved Aarsskiftet ser tilbage paa det Aar, der svandt, er det med den dybeste Taknemmelighed, vi tænker paa al den Venlighed, de Udtryk for Sympati og Hengivenhed, der er vist os overalt, hvor vi er kommet frem.

Vore officielle og private Besøg har ført os rundt til mange forskellige Dele af Landet. Vi er under disse Besøg kommet i Berøring med mange, vi maaske ikke vilde faa Lejlighed til at møde, og vi er taknemlig for den hjertelige Maade, hvorpaa vi overalt er blevet modtaget.

Vort folk gennemlever i disse Aar en vanskelig og barsk Tid, der stiller store Krav til Samfundet saavel som til den enkelte. I mangt et Hjem ser man frem til det nye Aar med Bekymring for, hvordan man skal klare Dagen og Vejen. Vanskelighederne synes maaske uovervindelige Hindringer, men det gælder for den enkelte saavel som for Samfundet at se Vanskelighederne ikke som Hindringer paa Vejen frem, men som Opgaver, der skal løses. Hvad de enkelte ikke formaar alene, kan vel flere i Fællesskab magte.

Vi har her i vort Land prøvet, hvad Fællesskab betyder, og hvilken styrke det giver. Lad enhver da bruge sine Evner, hvor han er sat i Samfundet, og i Fællesskab skabe Muligheden for at bevare og øge vort Lands indre Kraft.

Det gamle Aar har berøvet mange Hjem deres kære, i mange Tilfælde brat og uventet, og det er svært for dem, der sidder tilbage med Savnet. Med særlig Medfølelese tænker jeg paa Hjemmene, der blev ramt af de omfattende Ulykker, som indtraf henimod Aarets Slutning, og som berørte os alle dybt.

Under Udførelse af deres Gerning blev danske Mænd i deres bedste Alder revet bort ved ulykkelige Hændelser. Vi tænker med Vemod paa de Menneskeliv, der gik tabt. Lad disse være et lysende Eksempel paa Pligtfølelse og Uforfærdethed. Maatte disse Egenskaber altid findes i vort Folk, og maatte vi i samme Aand ved trofast Sammenhold i det nye Aar kunne vinde stadig længere frem mod Sikring af Freden og de Livsvilkaar, som vi stræber efter.

Jeg Ønsker Velsignelse over alle Hjem i Danmark, paa Færøerne og i Grønland og de danske Hjem uden for Rigets Grænser. En særlig Hilsen bringer jeg til alle vore Søfolk med Ønsket om alt godt i det kommende Aar. Mine Ønsker for det nye Aar vil jeg samle i dette ene: Gud bevare Danmark!"
1953,monark,Kong Frederik 9,"Det er med tungt Sind, at jeg i Aften sender mine Nytaars-hilsener til det danske Folk. Det sker Ikke som de andre Aar fra  den festlige Nytaarsmiddag i Chr. VII’s Palæ, men hjemme fra mine egne Stuer.

Jeg føler Trang til at bringe en varm Tak til hele Befolkningen for al den Kærlighed og Hengivenhed, der er vist min Mor gennem alle de Aar, hun har levet her i Landet. Stærkest har denne Hengivenhed maaske været i de sidste Aar siden min Fars Død. De mange Hilsener, hun fik rundt fra hele Landet og sidst i Sommer fra Grønland, glædede hende og varmede hendes Hjerte. Hun følte, at hun ikke var blevet glemt.

Jeg bringer en Inderlig dybtfølt Tak fra min Bror og mig selv for al den Deltagelse, der er vist os under hendes Sygdom og ved hendes Død. For alle Telegrammer, Breve og Blomster, vi har modtaget i de sidste Dage. Hilsener, der har trøstet os og vist os, hvor elsket hun har været, og at Mindet om hende vil blive bevaret i Kærlighed.

Ogsaa andre Hjem er blevet ramt af sorg i det forløbne Aar, og til disse sender jeg varme, deltagende Tanker.

Dronningen og jeg takker for det Aar, der er gaaet. Paa Grund af den lange Grønlandsrejse naaede vi ikke at besøge saa mange Egne herhjemme, som vi gerne havde villet, men vi haaber I indeværende Aar at kunne fortsætte vore Besøg rundt i Landet. Grønlandsrejsen blev en stor og uforglemmelig Oplevelse.

Men selv om den stod i Festens Tegn, forstod vi, at der ogsaa fandtes en graa Hverdag. Vi følte Trang til at være med til at skaffe Sol ind i denne Hverdag, og jeg saa, at der her var en Opgave, som alle Danske kunde være med til at løse, og dermed vise Samhørighedfølelsen med den grønlandske Befolkning.

Vi vil derfor ved denne Lejlighed rette en Tak til alle dem, der her i Danmark er med til ved Bidrag og ved personlig Indsats at hjælpe den grønlandske Befolkning.

Herhjemme har det gamle Aar vel nok bragt os et Stykke frem ad Vejen mod de bedre Tider, som vi alle stræber efter og haaber at naa. Men der er dog endnu et stort Arbejde at udrette, og mange Problemer skabt af Udviklingen skal løses, og Jeg opfordrer atter til det Samarbejde og Sammenhold, som er nødvendigt, for at dette kan naas.

Maatte det nye Aar bringe os nærmere til den Fred og Forstaaelse mellem Folkeslagene som vi alle længes efter, og lad os her i Danmark vise, at vi ogsaa med a1 vor Vilje og al vor Energi er med i Arbejdet for at skabe Tryghed i Verden, saa der kan komme en Tid, da Folkene Jorden over kan møde hinanden i aaben Tillid.

Jeg ønsker Lykke og Velsignelse for alle Hjem i Danmark, paa Færøerne og i Grønland og for alle Hjem, hvor det danske Sprog agtes og æres. Jeg sender en varm Hilsen til vore Søfolk med Tak for Aaret, der svandt og ønsker Held og Lykke i det nye Aar. Til Slut vil jeg samle alle mine Ønsker I et Gud bevare Danmark."
1954,monark,Kong Frederik 9,"Atter et Aar er forløbet, et Aar, der har været rigt paa Begivenheder for Dronningen og mig.

Og jeg føler Trang til her i Aften at bringe det danske folk en dybtfølt Tak fra os begge for de talrige Beviser paa Hengivenhed og Tillid, der fra alle Sider er blevet vist os i det gamle Aar, ikke alene under vore Besøg rundt om i Landet, men ogsaa i det daglige. Dronningen og jeg har paa vore Rejser og under besøg paa Udstillinger af vidt forskellig Art med Glæde iagttaget det maalbevidste Arbejde og det Fremsyn, der fra alle Dele af Landets Befolkning udvises for at opretholde og udvide den Stilling, som vort Land indtager.

Efterhaanden som Krigens Saar heles, bliver en stigende Konkurrence paa næsten alle Omraader mere og mere følelig, og Kravene til vort Lands Produktionsevne og Handelskyndighed skærpes stadig.

Endnu er der store Opgaver at løse. Opgaver, der kræver Offervilje af forskellig Art, men jeg ved, at vi ved fælles Hjælp og godt Sammenhold og indbyrdes Forstaaelse vil være i Stand til at løse de Krav, Tiden stiller, og ad Samarbejdets Vej skabe gode og lykkelige Kaar for vort Land. Jeg Ønsker Lykke, og Velsignelse for alle Hjem i Danmark, paa Færøerne og i Grønland, for alle Hjem, hvor det danske Sprog agtes og æres af alle Danske uden for Rigets Grænser.

Jeg sender en særlig Hilsen til alle vore Søfolk med Ønsket om Held og Lykke i det nye Aar. Saa samler jeg da til Slut alle mine Ønsker i dette ene; Gud bevare Danmark!"
1955,monark,Kong Frederik 9,"Hver Gang vi staar ved Indgangen til et nyt Aar, er det naturligt baade at se tilbage paa, hvad det svundne Aar bragte, og tillige sammenfatte vore Ønsker og Haab til det Aar, som nu begynder.

For de enkelte Mennesker vil Bedømmelsen af det gamle Aar jo være vidt forskellig, alt efter som Livsvilkaarene har formet sig.

Vi kan ikke alle have naaet de Maal, vi satte os, eller have faaet vore Ønsker  opfyldt. Medens nogle har faaet Fremgang og Lykke, maaske udover, hvad de havde turdet haabe, har Aaret for andre bragt baade Sorger og Skuffelser, ja, maaske Tilskikkelser, der helt har ændret deres Tilværelse. Med megen Medfølelse tænker jeg her paa de mange, der i det gamle Aar og særlig ved Ulykkerne lige op under Jul mistede deres Kære.

Naar Dronningen og jeg ser tilbage paa det Aar, der svandt, har vi Grund til at være dybt taknemmelige over alt, hvad vi og vore Børn har mødt af Tillid og Sympati, og jeg benytter Lejligheden til at udtale vor varmeste Tak herfor.

Tak til enhver, som paa den ene eller den anden Maade i Aarets Løb har givet Udtryk for Hengivenhed og Trofasthed imod os. Vi føler dette som en stor Støtte og Opmuntring i vor Gerning.

I det kommende Aar passerer vi 10 Aars Dagen for Krigens Ophør og Danmarks Befrielse fra den tyske Besættelse. Naar vi tænker tilbage paa de Dage, da Mørklægningsgardinerne baade bogstaveligt og i overført Betydning blev revet til Side, og tænker paa vore Haab og Ønsker dengang, hvor Friheden, Freden og Forstaaelsen mellem Menneskene stod for os som Maal, der maatte være inden for Rækkevidde, maa vi nu, 10 Aar efter, erkende, at de høje Maal, vi satte os, har vi endnu ikke evnet at naa.

Selv om vi og vort Land i endnu større Grad end tidligere er afhængige af Omverdenen, har vi ikke Lov til at dæmpe vor Samvittigheds Røst med Henvisning hertil, men maa erkende, at Fejlene ogsaa er at søge hos os selv.

Skal vi imidlertid haabe paa lysere Tider – og det skal vi – kan det ikke nytte at hengive sig til Mismod over, hvad der er forspildt, eller opgivende lægge Hænderne i Skødet; men vi maa prøve paa med Optimisme at gaa i Lag med Tidens krævende Oppaver og i vor Færden vise Fordragelighed og Hensyntagen til hverandre.

Den Mentalitet der kun tænker paa at kræve sin Ret, og mere til, og som afføder Vold og Brutalitet, maa vi overalt og paa alle Omraader saavel i vor daglige Færden som i de større Forhold være med til at bekæmpe, saa at Pligtfølelse, Arbejdsglæde og Offervilje kan blive sat i Højsædet, og Følelsen af Fællesskab kan præge vort Samfund.

Det skal da være mit Ønske for det nye Aar, at vi – og jeg tænker her ogsaa paa Færøerne og Grønland – ved fælles Virke maa opleve Fremgang for vort Folk, og at Freden, Friheden og Forstaaelsen mellem Menneskene fra at være fjerne Maal maa blive til nære Realiteter for os.

Jeg ønsker Lykke og Velsignelse over ethvert Hjem i Danmark, paa Færøerne og i Grønland og over alle Danske uden for Rigets Grænser, som viser Trofasthed mod deres gamle Land og mod det danske Sprog. En særlig Hilsen sender jeg alle vore Søfolk med Tak for Aaret, der svandt og med Ønske om Held og Lykke i der nye Aar. Alle disse Ønsker vil jeg da til Slut samle i dette ene:

Gud bevare Danmark."
1956,monark,Kong Frederik 9,"I Nat tog vi Afsked med det gamle Aar, og ud over Landet lød Ordene: “Velkommen Nytaar og velkommen her”. I dette Velkommen ligger en Forventning om noget nyt og noget bedre, og det er vel menneskeligt, at vi alle til enhver Tid søger frem til noget bedre.

Det behøver ikke at være Tegn til Utilfredshed med vore nuværende Forhold, men vi ønsker dog alle Fremgang baaade for os selv og for det Samfund, vi lever i. Til mange vil det gamle Aar selvfølgelig have bragt meget, som der vil være Grund til at være glad for, ja, det kan maaske have betydet Indledningen til et nyt og lysere Afsnit i ens Liv, men til andre kan der med Modgang eller Sorger være kastet en Skygge over Aaret, der gik, og for dem vil Haabet til det kommende være særligt levende.

For os alle ligger der dog i denne Overgang til at nyt Aar en Opfordring til at eftertænke, hvad det gamle Aar bragte. Hvad der blev udrettet og opnaaet og hvad der maaske blev forspildt. Vi kan menneskeligt set gøre vort Regnskab op og deraf uddrage de Erfaringer, som vil være til Nytte paa Vejen videre frem.

Ved Afskeden med det gamle Aar vil det være naturligt først og fremmest at sige Tak for, hvad der er blevet enhver af os til Del i det svundne Aar. For Dronningen og mig bragte dette Aar nye Beviser paa Hengivenhed og Tillid, som vi er dybt taknemmelige for, og jeg benytter denne Lejlighed til at udtrykke vor varmeste Tak herfor.

Denne Tak gælder ikke alene alle de mange, som vi i Aarets Løb gennem vor Gerning og Færden er kommet i nærmere Forbindelse med, men vor Tak gælder ogsaa de mange, som paa forskellig Maade gennem deres Hilsener har vist os, at de omfatter os med Sympati. Rundt om i Landet, hvor vi i Aar har kunnet naa hen, er vi og vore Børn blevet modtaget med megen Venlighed og Hjertelighed, og vi tænker mede største Glæde og Taknemmelighed tilbage paa disse Besøg. Ogsaa ved dette Aarsskifte er der Uro og Splid forskellige Steder i Verden, men vi vil heller ikke ved Tanken herpaa glemme, hvad der hidtil er naaet for at bringe os nærmere til det Maal, som alle Nationer stiler mod: Fred og Forstaaelse mellem Folkene. Vi har Lov til at tro og haabe, at det Aar, som vi nu er gaaet ind i, vil betegne et Skridt videre mod dette Maal.

Der stilles i desse Aar store Krav til de ledende Mænd og Kvinder, og der stilles ogsaa Krav til den enkelte i Samfundet. Det er som om ikke blot den store Verdens Problemer øges, men ogsaa den daglige Tilværelses Problemer af samfundsmæssig, økonomisk og menneskelig Art vokser, saaledes at den enkelte har nok i at skulle klare sit eget og har sværere ved at ofre sine Medmenneskers Vanskeligheder Tid og Forstaaelse. Jeg vil gerne her ved dette nye Aars Begyndelse appellere til den indbyrdes Hjælpsomhed og Tillid ikke alene Mand og Mand imellem, men ogsaa mellem Samfundets forskellige grupper af Medborgere.

Vi bør ikke glemme, at enhver af os har Forpligtelser over for vore Medmennesker saavel som over for det fælles Samfund, og gaar det maaske ikke altid, som vi selv ønsker, saa maa vi lære at tage Tingene, som de kommer, og med ærlig Vilje bestræbe os for at sætte Kravene til os selv højere end Kravene til andre.

Og Hjælpsomhed og Tillid bør vises vore unge, der engang skal bære Dagens Byrder, som vi gør det nu. Vi bør ikke undlade at gøre alt for at hjælpe dem til at dygtiggøre sig til deres kommende Livsgerning. Enhver Far og Mor, enhver som har de unges Undervisning og Oplæring betroet, har et Ansvar baade over for den opvoksende Slægt og over for Samfundet.

Vi er inde i en Tidsperiode med en vældig Udvikling, en Periode, hvor Spørgsmaalet om de unges Undervisning, Dygtiggørelse og Placering i Samfundet i særlig Grad trænger sig paa, og det er af den største Betydning for vort Lands Fremtid, at alle gode Kræfter sættes ind paa at give vore Børn al den Hjælp til Uddannelse og til Udnyttelse af deres Evner som det er muligt.

Jeg ønsker Lykke og Velsignelse over Ethvert Hjem i Danmark, paa Færøerne og i Grønland og for alle Danske uden for Rigets Grænser, der viser Trofasthed mod Danmark og det danske Flag. En særlig Hilsen sender jeg alle Søens Folk med Tak for Aaret der svandt. Jeg slutter denne Hilsen til det danske Folk med disse Ord – Gud bevare Danmark!"
1957,monark,Kong Frederik 9,"I nat tog vi afsked med aaret 1956, et aar paa godt og ondt. Uanset hvordan aaret er gaaet for den enkelte med de glæder eller sorger, tilværelsen har bragt med sig for hver af os, vil vi, naar vi ser tilbage, uvilkaarligt lade vore personlige oplevelser og forhold træde i baggrunden og særligt hæfte om ved de sidste maaneders begivenheder uden for vort lands grænser.

Disse begivenheder med deres menneskelige tragedier og deres tilsidesættelse af, hvad vi maa anse for selvfølgelige retsbegreber og menneskerettigheder, har gjort et dybt indtryk i vort sind og staar i stærk modsætning til de forhaabninger, vi ved aarets begyndelse nærede. Men naar aarets afslutning saa at sige staar i skyggen af de to sidste maaneders  tilskikkelser, maa vi dog ikke undlade et takke for, hvad det gamle aar i øvrigt har kunnet bringe os.

Jeg bringer Dronningens og min varmeste tak for de mange tilkendegivelser fra kendte og ukendte om hengivenhed og tillid, som vi har modtaget aaret igennem. Det har bragt os megen glæde, og som jeg før har sagt, saa betyder det uendelig meget for os i vor gerning at mærke den venlighed og hjertelighed, vi møder overalt.

Det nye aar begynder i usikkerhedens tegn. Indtrykket af, hvad der  nyligt er sket, og de minder, som derved igen er blevet kaldt frem om en tid, hvis gentagelse vi med alle kræfter søger at sikre os imod, maner stærkere end nogen sinde til sammenhold.

Dette gælder ikke blot folkene imellem, men det gælder lige saa vel befolkningen i det enkelte land. Og tilskyndelsen til et saadant sammenhold i vort folk bør komme fra de mange tusinde hjem, hvoraf samfundet bestaar.

I hjemmet lægges for den enkelte grundlaget for tilværelsen som borger i samfundet. Han som i sit hjem har lært at kende, hvad sammenholdet i en familie betyder, hvad den indbyrdes tillid og samhørighedsfølelse kan skabe af tryghed og fornemmelse af styrke mod udefra truende vanskeligheder og farer, han har det bedste grundlag for en indsats i et større fællesskab til gavn for sit Fædreland.

Der er saa meget i vor tid, der splitter og spreder, men netop derfor er det af den største betydning, at den enkelte gør det klart for sig selv, ikke blot, hvad han har af rettigheder, men først og fremmest, hvilke pligter han har som medlem af det samfund, han lever i. At vise fordragelighed og forstaaelse for sine medmennesker og at føle samhørighed med sine landsmænd, det hører med til disse pligter.

Det er min faste overbevisning, At der I det danske folk stadig ligger viljen til sammenhold, og det er mit haab, at denne vilje stadig maa styrkes og give sig udtryk i arbejdet for at sikre vort lands fremgang og frihed, den frihed, som vort slægtled har lært, er noget af det dyrebareste, vi ejer.

De sidste tider har paa ny vist os, hvor nødvendigt det er at sætte alt ind paa at bevare friheden og der, hvor vi kan, yde vort bedste for at hjælpe andre, som for frihedens skyld har maattet lide. Jeg ønsker velsignelse over ethvert hjem i Danmark, paa Færøerne og i Grønland og for alle danske uden for rigets grænser.

Mine tanker gaar paa denne aarets første dag ogsaa til de mange, der fordrevet fra deres fædreland har fundet asyl her i landet, Jeg sender en særlig hilsen til vore søfolk med tak for aaret, der gik, og ønsket om alt godt i det nye aar. Jeg samler mine ønsker for det nye aar med disse ord: Gud bevare Danmark!"
1958,monark,Kong Frederik 9,"Naar jeg i aften sender min nytaarshilsen til det danske folk og tænker tilbage paa det aar, der svandt, er det i bevidstheden om, at vi bør møde det nye aar med en følelse af dyb taknemmelighed over at vi selv og vort fædreland i det forløbne aar har været forskaanet for den uro og ufred, som hersker saa mange steder paa Jorden.

Dronningen og jeg mindes det gamle aar i taknemmelighed for de mange beviser paa venlighed, sympati og hengivenhed, der fra alle sider er vist os og vore døtre, og jeg udtaler vor varmeste tak for den hjertelige modtagelse, vi har faaet, overalt, hvor vi er kommet.

1957 bragte ikke nogen virkelig lettelse i den herskende spænding mellem Lande af forskellig livsopfattelse. Danmark har sammen med andre fredselskende nationer efter bedste evne søgt at bidrage til, at spændingen mindskedes eller begrænsedes. Det er mit inderlige Ønske for det ny aar –  et Ønske, som jeg ved, deles at alle danske – at det maa lykkes de ledende mænd i verden at finde veje og midler til at denne spænding kan afløses af et fredeligt og frugtbart samarbejde mellem nationerne.

De betydningsfulde resultater, som den videnskabelige forskning, især inden for atom- og rumforskningens omraade, i de seneste aar har kunnet fremvise, stiller vor civilisation paa en alvorlig prøve og paalægger baade samfundene og den enkelte et stort ansvar. Vi maa haabe, at alle bestræbelser samles om at udnytte disse videnskabelige fremskridt, ikke til gensidig skade og ødelæggelse, men alene til fremme af menneskehedens lykke og velstand.

Den hastigt fremadskridende tekniske udvikling præger paa mangfoldige omraader vort daglige liv. Samtidig med, at teknikken letter dagliglivets slid for den enkelte, giver den os betydelige overgangsvanskeligheder at kæmpe med, men det er ikke alene Danmark, der mærker disse vanskeligheder.

En International indsats gøres derfor ogsaa nu for at afløse tabbringende og ulige konkurrence med et samarbejde mellem landene til fælles bedste. Store og afgørende problemer skal derfor løses for at finde den samarbejdsform med andre lande, som vil være til størst gavn for vort land, og det er mit haab, at man maa finde sammen i et lykkeligt samarbejde for at naa dette maal.

I det nye aar byder vi paany en stor aargang af unge velkommen iblandt os, og det føles som en naturlig pligt af yderste evne at bestræbe os for at give disse unge kvinder og mænd de bedste muligheder for uddannelse og dygtiggørelse – til glæde og gavn ikke blot for dem selv, men ogsaa for det samfund, de tilhører.

Veluddannede og dygtige borgere er af den allerstørste betydning for at vort land, der har saa faa naturlige hjælpekilder, kan holde sin plads i nationernes række. Men i en tid som vor, der stiller større og større krav til den enkeltes ansvarsfølelse, maa vi heller ikke glemme hjemmenes betydning, ikke mindst for at give de unge kendskab til og forstaaelse af de rent menneskelige værdier i livet.

Jeg ønsker lykke og velsignelse over ethvert hjem i Danmark, paa Færøerne og i Grønland og over alle danske uden for rigets grænser, som viser trofasthed mod deres gamle land og sprog. Jeg sender en særlig hilsen til alle vore søfolk baade nær og fjern med tak for det aar, der er svundet, og med ønsket om alt godt i 1958. Godt nytaar til alle: Gud bevare Danmark!"
1959,monark,Kong Frederik 9,"Vi står nu over for et nyt årsskifte. Om få timer er det gamle år løbet ud, og der er derfor grund til at standse op et øjeblik og se tilbage på året, der svandt. Året 1958 bragte os ikke den tryghed, som alle havde håbet på. Men de omfattende bestræbelser, der fra så mange sider blev udfaldet på at bygge bro over de alvorlige modsætninger, der skiller folkeslagene, gav os dog overbevisning om en stærk vilje hos ledende statsmænd til at arbejde for fredens sag. 

Danmarks udenrigspolitik er foruden [?]sammenhørigheden med de øvrige nordiske stater baseret på medlemsskabet af De Forenede Nationer og af Den Nordatlantiske Traktat. Vi søger – uden at krænke andres rettigheder og legitime interesser – et vort medlemskab af disse og af internationale organisationer at betrygge vor frihed og eksistens.

Vi bestræber os tillige på at udvide det internationale samarbejde på det økonomiske grundlag ved at deltage i arbejdet med de europæiske markedsplaner og den nordiske toldunion. Disse forhandlingers endelige udfald vil få den største betydning for såvel som Danmarks som for andre landes fremtid. 

I de store udenrigspolitiske spørgsmål har Danmark og det danske folk ikke noget afgørende ord at sige. Men det er en glæde at kunne konstatere, at der i det forløbne år har været behov for, at også danmark gik ind i det internationale samarbejde for dér at bidrage til en saglig løsning af de mange problemer, der har været til behandling. Vores livsvilkår er i usædvanlig høj grad beroende på videnskabens og forskningens resultater. Vort land har ikke mulighed for at deltage i de kostbare eksperimenter, som i årets løb har givet enestående resultater. Men vi må også efter vores evne yde bidrag til såvel den praktiske forskning som den teoretiske videnskabs trivsel. Universiteterne og de andre højere læreranstalter har problemer, som behøver deres løsning. 

Skal jeg i få ord søge at give en almen vurdering af året, der gik, må det vel være denne, at selvom 1958 ikke på alle områder indfriede vore forventninger, kan det siges, at alle kredse i vort samfund ydede en god indsats til gavn for vort fædreland, og såfremt vort inderlige håb om fred og afspænding i verden opfyldes, synes alt at tyde på, at vi med fortrøsning og tillid kan byde det nye år velkommen. 

For Dronningen og mig vil 1958 forblive uforglemmelig, fordi vor ældste datter fyldte 18 år og påbegyndte tronfølgerens gerninger. Det er mig magtpåliggende på denne årets sidste aften at bringe en inderlig og varm tak fra Dronningen og mig selv for de mange beviser på hengivenhed, der på forskellig måde er vist os og vor børn i det forgange år.

Jeg vil også takke for al den opmærksomhed, der er vist mig under min sygdom, og som jeg er dybt rørt over og glad for. Tak af hjertet. Tak for alt godt. 

Jeg ønsker lykke og velsignelse for alle hjem i Danmark. På Færøerne og i Grønland. For alle hjem i det fremmede, hvor det danske sprog tales og æres. Jeg sender en hilsen til vore soldater i Gaza og til alle danske søfolk til koffardis og til orlogs.

Jeg udtaler ønsket om, at det i det kommende år må vise sig muligt ikke alene at løse vore hjemlige problemer, men at der også må blive fundet midler og veje til at opbygge en international retsorden, der kan skabe fred i verden. 

Jeg sammenfatter disse ønsker for det nye år i et Gud bevare Danmark.  "
1960,monark,Kong Frederik 9,"Det gamle aar er nu ved at rinde ud, og naar vi ser tilbage paa aaret, der svandt, vil det vel nok i det store og hele staa som et godt aar for Danmark. Det økonomiske liv har været præget af en stærk foretagsomhed. Kun faa hænder har været ledige. Befolkningen har stort set haft et godt udkomme, samtidig med at vi har kunnet glæde os over en voksende valutabeholdning. Vi har haft en sommer, der gav os flere solskinstimer, end vi har oplevet i mange aar, dog medførte sommertørken i nogle egne af landet betydelige vanskeligheder for landmændene.

Vi kan ikke forlade det gamle aar uden at mindes de to forfærdelige ulykker, der indtraf – nemlig ‘Hans Hedtoft’s forlis og katastrofen på Haderslev Dam. Mine tanker gaar i aften ikke alene til de efterladte fra disse to ulykker, men til alle danske hjem hvor sorgen paa en voldsom maade har holdt sit indtog.

Selv om det forløbne aar ikke formaaede at gøre en ende paa den spænding i den store verden, som i mere end et aarti har kastet sin mørke skygge over menneskeheden, har vi dog adskillig grund til paa baggrund af den verdenspolitiske udvikling i 1959 at se tilllidsfuldt paa fremtiden.

Den senere tids mange drøftelser mellem ledende statsmænd vidner om god vilje til ad forhandlingens vej at udjævne de herskende modsætningsforhold, og vi har lov til at haabe at denne vilje i det nye aar vil kunne føre til resultater.

Det er ogsaa med disse maal for øje, at Danmark yder sit bidrag til det internationale samarbejde. Forhandlingerne om de europæiske markedsplaner har ført til, at Danmark sammen med seks andre europæiske lande, heriblandt Norge og Sverige, nu staar umiddelbart foran den endelige beslutning om indtrædelse i en europæisk frihandels-sammenslutning. Det snævre samarbejde med andre lande paa det erhvervsmæssige omraade, som her forudsættes, vil sætte dansk erhvervsliv paa en vanskelig prøve, men vil samtidig aabne store muligheder for dansk foretagsomhed og virketrang. Jeg nærer tillid til, at alle kredse i vort land vil yde deres bidrag til en lykkelig løsning paa denne livsvigtige sag.

Vi gaar nu ind i et nyt ti-aar, og vi haaber alle, at dette vil bringe menneskeheden større lykke. I teknikkens tidsalder må vi først og fremmest arbejde for, at de fremskridt, som udviklingen vil bringe, maa komme det enkelte menneske til gode. Ogsaa i de kommende aar maa vi holde vore gamle traditioner i hævd. Det maa være en vigtig opgave for alle at medvirke til at skabe en naturlig forbindelse imellem vor historiske fortid og den fremtid, som rummer saa mange ny perspektiver. Derfor maa alle værne om vor gamle kulturarv.

Dronningen og jeg bringer en hjertelig tak for de talrige beviser paa hengivenhed, som vi og vore døtre i aarets løb har mødt rundt om i landet. En særlig tak sender jeg til befolkningen paa Færøerne. Den rejse, som vi med vore to ældste døtre foretog til Færøerne i sommer, var en stor oplevelse for os og alle. Den hjertelighed vi mødte overalt, tænker vi tilbafe paa med den største glæde og taknemmelighed.

Jeg ønsker lykke og velsignelse for alle hjem i Danmark, paa Færøerne og i Grønland, for alle hjem i det fremmede, hvor det danske sprog tales og æres. En særlig hilsen sender jeg til vore soldater i Gaza, til marinestationen i Grønland og til vore søfolk og fiskere nær og fjern.

Alle mine ønsker for det kommende aar sammenfatter jeg i ordene: Gud bevare Danmark!"
1961,monark,Kong Frederik 9,"Det Aar. som nu er gaaet, og som vi alle i aften tænker tilbage paa maa vist som helhed betegnes som godt. Aaret 1960 har været præget af gode økonomiske vilkaar, beskæftigelsen har været stor, og paa mange omraader har der kunnet noteres en støt fremgang. Meget tyder paa at fremgangslinien vil fortsætte, men man kan ikke se bort fra, at fremtiden kan berede vanskeligheder og skuffelser.

Den internationale afspænding. som vi for et aar siden med forhaaabning saa hen til, bragte aaret os ikke. Tværtimod skærpedes modsætningerne mange steder i verden. Det skal ogsaa ved dette aarsskifte være vort haab, at de ledende statsmænd maa genfinde den forhandlingens vej, som alene kan føre frem til en tryg og sikker verden.

Danmark virker efter evne for dette maal i det internationale samarbejde – ikke mindst i De Forenede Nationer, en organisation, som jeg med stor interesse personligt lærte at kende under mit besøg i USA.

Mit besøg ved FN gav mig et stærkt indtryk af behovet for økonomisk udvikling i de ny lande. Her har de gamle industrilande et stort ansvar og en vigtig opgave. Ogsaa Danmark maa efter evne medvirke ved løsningen af denne.

Paa det økonomiske omrande gjorde dannelsen af den europæiske frihandelssammenslutning 1960 til et skelsættende aar for Danmark. Endnu staar vi kun ved begyndelsen af det samarbejde, der er sat i gang mellem syv europæiske lande, men jeg haaber, at dets videre udvikling vil blive frugtbringende for dansk erhvervsliv og dermed for hele det danske folk. Lad mig hertil føje haabet om, at frigørelse af handelen med tiden maa komme til at omfatte en større kreds af de lande, som fra gammel tid er Danmarks handelspartnere.

Jeg bringer en hjertelig tak for de talrige beviser paa trofasthed, hengivenhed og tillid, der er vist os i det forløbne aar. Ikke mindst ved  vort sølvbryllup. Under det besøg, som Dronningen og jeg tilligemed vor ældste datter aflagde Grønland i sommer, fik vi rig lejlighed til at glæde os over den betydelige udvikling, som er sket siden vort besøg i 1952.

Der er vanskeligheder at overvinde i Grønland, men vi fik mange beviser paa, at viljen til at opbygge et moderne samfund paa det gamle Grønlands fundament er til stede. Jeg bringer hele det grønlandske folk vor hjerteligste tak for sommerens rige oplevelser og udtaler ønsket om, at fremtiden maa tegne sig lys og lykkelig for vore landsmænd deroppe.

Det var en stor glæde for Dronningen og mig al aflægge besøg hos Præsident Eisenhower, og derved fik vi bekræftet de gamle venskabsbaand, der bestaar mellem Amerikas Forenede Stater og Danmark. Det var ogsaa en stor glæde for os at møde mange dansk-amerikanere og mærke deres store kærlighed til det gamle land. Den overstrømmende modtagelse, som befolkningen i de forskellige stater gav os, viste en interesse for alt, hvad der er dansk, som fyldte alle vore hjerter med glæde og stolthed.

Jeg ønsker lykke og velsignelse for alle hjem i Danmark, paa Færøerne og i Grønland, for alle hjem i det fremmede, hvor det danske sprog tales og æres.

En særlig hilsen sender jeg til vore soldater under fjerne himmelstrøg, til marinestationen i Grønland og til alle vore søfolk og fiskere nær og fjern.

Gid held og lykke maa følge vort gamle land i det kommende aar.

Gud bevare Danmark."
1962,monark,Kong Frederik 9,"For de fleste i vort land vil det år, som nu er gået, sikkert stå som et godt år.  Som de nærmest forgående år har det været præget at gode økonomiske vilkår, kun få har gået ledige, og stigningen i den almindelige velstand er fortsat. Udviklingen herhjemme er i det hele gået jævnt og roligt.

Ude i verden blev året imidlertid præget af storpolitisk uro og bragte ikke den sikring af freden vi, som vi så inderligt ønskede. Det betydningsfulde arbejde for fred og tryghed i verden, som udføres af De Forenede Nationer, led et smerteligt tab ved generalsekretær Dag Hammerskjölds død. Mange andre har i det svundne år sat livet til i FN’s tjeneste. Gid disse ofre ikke må være bragt forgæves.

Jeg håber, at det ny år må bringe et vendepunkt, således at afspænding og gensidig forståelse kan bringe en utryg verden et skridt nærmere tryghed og sikkerhed.

Danmark vil vedblivende se det som sin opgave efter evne at bidrage til virkeliggørelsen at en verden, der bygger på respekten for det enkelte menneske og anerkendelsen af folkenes fri selvbestemmelsesret. Vi søger dette mål gennem medlemskab af en række internationale organisationer. Blandt disse er NATO, hvis opgave er fredens bevarelse i vor del af verden.

Det forløbne år har på ny bragt beviser på den stærke samhørighedsfølelse, der består mellem de nordiske lande. Lad os håbe, at det nordiske fællesskabs idé også i fremtiden vil vise sig levedygtig, og at båndene mellem de nordiske folk  yderligere må styrkes.

Årets vigtigste begivenhed er Danmarks anmodning om optagelse i det europæiske økonomiske fællesskab. Endnu står vi kun ved indledningen til forhandlingerne herom, men jeg nærer håb om, at det vil føre til et lykkeligt resultat for dansk erhvervsliv og dermed for hele det danske folk. Vi må alle ønske, at de flest mulige af de vesteuropæiske lande vil blive knyttet til et udvidet fællesmarked, som først derved vil få den store betydning, som alle ser hen til.

Atter i år har vi været vidne til forbløffende tekniske fremskridt, og alt tyder på, at den voldsomme udvikling på teknikkens område vil fortsætte. Vi må håbe, at resultatet af forskningen alene vil tjene fredens sag og komme det enkelte menneske til gode.

Jeg bringer dronningens og min varmeste tak for det år, der er gået. De talrige beviser på hengivenhed, der er strømmet os og vore døtre i møde, har glædet og varmet vore hjerter. Jeg sender i aften mange deltagende tanker til dem, som er blevet ramt af sorg og ulykke i årets løb.

Jeg ønsker lykke og velsignelse over alle danske hjem. En særlig hilsen sender jeg til alle på Færøerne og i Grønland og alle danske i det fremmede, til vore søfolk og fiskere nær og fjern og til vore soldater, hvad enten de gør tjeneste i FN’s styrker i Gaza og Congo eller er hjemme.

Til slut ønsker jeg et godt og lykkeligt nytår for os alle:

Gud bevare Danmark."
1963,monark,Kong Frederik 9,"På denne sidste aften i det gamle år føler jeg trang til at sende mange deltagende tanker til de hjem, der i årets løb har haft den sorg at miste deres pårørende.

Ude i verden kom alvorlige begivenheder til at præge året og bidrog til at understrege i hvor høj grad storpolitiske interessekonflikter og modsætningsforhold vil kunne blive bestemmende for vor fremtidige skæbne.

Det er i dag en fælles menneskelig pligt at virke for den internationale forståelses sag. Ikke mindst er det af betydning at søge at hjælpe mange folkeslag frem til menneskeværdige vilkår. Det danske folks erkendelse heraf har i det forløbne år givet sig smukke udslag igennem tilslutning fra alle kredse til hjælpen til udviklingslandene.

Jeg tror, det er alles håb, at det i det ny år må blive muligt at bane vej for international fred og sikkerhed.

Danmark giver efter evne sin støtte til arbejdet i De forenede Nationer og de andre internationale organisationer, hvoraf vi er medlem. Med vore allierede inden for NATO står vi sammen om det forsvarssystem, hvis formål er sikringen af vor fred og vor frihed.

Samarbejdet mellem de nordiske lande er også i det svundne år forløbet i overensstemmelse med de gode traditioner og har medvirket til, at de nære forbindelser mellem Nordens folk har kunnet videreføres og videreudvikles.

I det forløbne år har der været ført forhandlinger om Danmarks optagelse i det europæiske fællesskab. Der er grund til at tro, at forhandlingerne om dette betydningsfulde spørgsmål vil kunne afsluttes i det år, vi nu går ind i, til gavn for dansk erhvervsliv og dermed for hele det danske folk.

Vi hilser det ny år velkommen i håbet om, at freden må blive bevaret, således at de imponerende tekniske fremskridt, som i stigende grad præger hele vor levevis, alene må blive brugt til menneskehedens velfærd.

Jeg udtaler en hjertelig tak for de talrige beviser på hengivenhed og troskab, der er vist dronningen og mig og vore døtre i året, der svandt.

Jeg ønsker lykke og velsignelse over alle danske hjem. En særlig hilsen sender jeg til Færøerne og Grønland og de mange danske, der møder årsskiftet i det fremmede, til vore soldater, der gør tjeneste under fremmede himmelstrøg, og til alle søfolk og fiskere.

Et godt og lykkeligt nytår til alle:

GUD BEVARE DANMARK."
1964,monark,Kong Frederik 9,"Inden vi om få timer går ind i det ny Ar, er der grund til for en stund at se tilbage over året, der nu hastigt rinder ud. Det bragte os vel ikke alt det, vi havde håbet og ventet, men for Danmark var det et Godt år, der var præget af stabile økonomiske vilkår, høj beskæftigelse og i det store og hele en rolig udvikling.

Uroen og spændingen ude i verden blev derimod ikke bragt til ophør. Mordet på præsident Kennedy gjorde et dybt indtryk på alle også herhjemme. Alligevel giver den internationale udvikling os grund til at se fremtiden i møde med fortrøstning. Den forbedrede atmosfære mellem Øst og Vest og de storpolitiske resultater, som året bragte, giver os lov til at håbe, at de bestående modsætningsforhold mellem nationerne vil kunne udjævnes ad forhandlingens vej.

Det mål, som vi alle må stræbe imod med uformindsket energi og beslutsomhed, er virkeliggørelsen af en tryg og sikker verden. Danmark yder sit bidrag hertil gennem vor deltagelse i det mellemfolkelige samarbejde, ikke mindst inden for De Forenede Nationer. Fortsat hjælp og støtte til de nye lande til løsning af deres forskelligartede problemer er af den største betydning. Danmark søger efter evne at bistå disse folkeslag med at skabe forudsætninger for en bedre og lykkeligere fremtid til gavn for dem selv og for hele verden. På min ældste datters lange rejse til Østen har hun besøgt en række af de lande, hvor der øves en dansk indsats af denne art. Hun har modtaget rige og uforglemmelige indtryk af folkenes liv og gamle kultur og af det store arbejde, der af mange danske gøres derude såvel på det humanitære område som inden for erhvervslivet.

Inden for den nordatlantiske traktats organisation fortsætter vi samarbejdet med vore allierede i erkendelse af de vigtige opgaver, som denne organisation varetager til sikring at fred og frihed.

Det nordiske samarbejde er blevet videreført og uddybet og har bragt gode resultater på en række af de utallige områder af samfundslivet, som dette samarbejde efterhånden omfatter.

Det var en skuffelse for vort land, at forhandlingerne om en udvidelse af det europæiske økonomiske fællesskab ikke førte til et resultat, og den omstændighed, at Danmarks deltagelse i dette fællesskab derved blev udskudt i en uvis fremtid, er en for vort land meget betydningsfuld begivenhed. Det er vort håb, at bestræbelserne for dannelsen af et stort europæisk marked på ny vil møde fremgang i 1964, og at den økonomiske deling af Vesteuropa snarest må blive bragt til ophør.

Jeg bringer en varm tak for den hengivenhed og troskab, der er vist dronningen og mig samt vore døtre i det år, der svandt.

En særlig hilsen sender jeg til Færøerne med tak for den enestående modtagelse, som den færøske befolkning gav mig og mine døtre under vort besøg i sommer. Jeg sender en hilsen til Grønland til alle danske i det fremmede, til vore søfolk, og fiskere, til vore soldater herhjemme og til dem, der gør tjeneste under fremmede himmelstrøg.

På denne sidste aften i det gamle år går mine tanker også til dem, der i årets løb er ramt af sørg og ulykke.

Jeg ønsker lykke og velsignelse over ethvert dansk hjem, og jeg samler alle mine ønsker for det ny år i et:

Gud bevare Danmark."
1965,monark,Kong Frederik 9,"Det gamle år er ved at ebbe ud, og det er mog derfor magtpåliggende at bringe en varm tak fra dronningen og mig for de utallige beviser på hengivenhed, der er vist os i åets løb. Den hjertevarme, der strømmede os og vore børn i møde i sommer under vore besøg i landets forskellige byer og egne, har givet os uforglemmelige minder og rørt os dybt. Den enestående hyldest, der blev vor yngste datter til del i anledning af hendes bryllup med kong Konstantin, har glædet og rørt os, hendes forældre, mere end ord kan give udtryk for.

Jeg vil da nøjes med af hele min sjæl at sige tak – tak af hjertet.

Mange hjem er blevet ramt af sorg i det forløbne år, ikke mindst som følge af mange ofte meningsløse færdselsulykker, hovrved flere har mistet livet og endnu flere er blevet kvæstede. Jeg nærer den inderligste medfølelse med disse hjem, ligesom jeg sender mange deltagende tanker til dem, der har mistet deres kære, medens disse røgtede deres gerning til søs.

Om få timer går vi ind i det ny år, og det er mit håb, at den internationale afspænding, som har præget det svundne år, må blive ført videre, og at vi i fællesskab må forstå at opretholde en sådan balance i udviklingen her i Danmark, at vi fortsat kan bevare den høje beskæftigelse og sikre fremgang for hele befolkningen.

Mine forhåbninger og ønsker for det ny år retter sig med særlig styrke imod fred og fordragelighed i verden.

Krigshandlingerne i Sydøstasien, i Congo og på Cypern viser, at der stadig er store og alvorlige problemer at løse. Vi ved, at det er stormagterne, der i første række har muligheden for på afgørende måde at indvirke på den verdenspolitiske udvikling. Men der er med glæde, vi har kunnet se, at Danmark sammen med andre lande uden for stormagternes kreds har kunnet yde bidrag til fredens sag.

Vi i Danmark føler nødvendigheden af at udligne det dybe skel, der består mellem udviklingslandene og den kreds af lande, vi tilhører. Vi har taget opgaven på os ud fra både  humanitære og fredsbevarende motiver og har igen i år øget vort bidrag.

I fortsættelse af de opgaver, vi tidligere har påtaget os i Afrika og Asien, har Danmark stillet soldater og politifolk til rådighed for FNs Cypern-styrke. Med henblik på eventuelle kommende opgaver af denne art har vi sammen med de øvrige nordiske lande besluttet at opstille en permanent nordisk styrke til brug for De forenede Nationer. Løsningen af disse opgaver og det humanitære hjælpearbejde kan blive af vidtrækkende betydning, og jeg retter en tak til de landsmænd – militære og civile – som frivilligt har påtaget sig disse opgaver langt fra deres hjem og under vanskelige forhold. De har udført deres arbejde på en måde, der tjener deres fædreland til ære.

Denne tak gælder også dem, som må undvære mand, far eller søn gennem mange måneder, fordi han arbejder for os alle derude i det fremmede.

De nordiske lande har en fælles indstilling, som har givet Norden en god placering i verdens bevisthed. Vi glæder os over de mange beviser, vi til stadighed ser på slægtskabet og samhørighedsforholdet mellem de fem nordiske lande, der også i De forenede Nationer har et samarbejde, som må værdsættes højt.

Danmark ønsker igennem medlemskabet af NATO at medvirke til at sikre freden og friheden i vor del af verden. Også på det økonomiske område håber vi på et omfattende europæisk samarbejde.

Til slut sender dronningen og jeg en varm hilsen til alle på Færøerne og i Grønland, til vore søfolk og til alle danske, som i det fremmede gør Danmarks navn ære.

Idet jeg ønsker lykke og velsignelse over ethvert dansk hjem, samler jeg alle mine ønsker for det nye år i:

Gud bevare Danmark"
1966,monark,Kong Frederik 9,"Når vi i aften vender blikket tilbage på det år, som nu rinder ud, må vi være taknemlige for, at de sidste års fremgang i produktion og velstand er fortsat. Vi må også forstå, at den rivende udvikling i samfundsforholdene stiller stigende krav til hver enkelt. Med større velstand  og de friere valgmuligheder følger mere ansvar. Det gælder herhjemme og i vort forhold udadtil.

Den første betingelse for vor lykke og fremgang er fred i verden. Desværre var 1965 præget at ulykkelige stridigheder. Jeg udtrykker håbet om, at det i det ny år må lykkes ad forhandlingens vej at bygge bro over de alvorlige modsætninger og derved betrygge vejen mod en fredelig verden.

Vort mål er nu som før at bevare freden og de enkelte nationers frihed. Dermed betrygger vi vor egen frihed. Det er i denne ånd, vi tager del i det internationale samarbejde. Vi ønsker at fremme respekten for det enkelte menneske og anerkendelsen af folkenes selvbestemmelsesret. Det er grundlaget for vor deltagelse i arbejdet i De forenede Nationer, i NATO, i Europarådet og i talrige andre organisationer, hvoraf Danmark er medlem. Det er baggrunden for, at vi helhjertet har deltaget i FN’s fredsbevarende aktioner.

Jeg retter en varm tak til vore soldater og politifolk, som i det fremmede har gjort Danmarks navn ære ved en dygtig indsats for fredens bevarelse. Denne tak gælder også dem, der på anden måde har gjort en indsats i det mellemfolkelige arbejde, ikke mindst gennem virke i U-landene eller i humanitært arbejde.

Det forløbne år har på ny understreget de stærke bånd, der knytter os til vore nordiske broderlande. Det er min tro, at det nordiske fællesskab også i fremtiden vil være en kilde til gensidig styrke for vore lande.

Vor indsats i de europæiske samlingsbestræbelser sker i den samme ånd. Vi ønsker at fremme fordragelighed og samarbejde og at arbejde for at åbne landegrænserne i en atmosfære af gensidig tillid. Kun derigennem kan vor gamle verdensdel finde sin retmæssige plads i nationernes samkvem.

Danmark er fortsat præget af fremgang, og det er en stor lykke, at vi har kunnet sikre en værdig tilværelse for dem, der af den ene eller anden grund er forhindret i at arbejde.

Dronningen og jeg har oplevet den lykke at blive bedsteforældre. Vi er dybt taknemmelige for de mange beviser, vi har fået på, at det danske folk delte vor, glæde ved vort barnebarns fødsel.

Dronningen og jeg takker ligeledes for de beviser på hengivenhed og hjertevarme, vi og vore børn har mødt på vore rejser rundt i landet.

Ved årsskiftet sender vi vore tanker og ønsker til hele det danske folk og til alle, som i det fremmede føler og taler dansk.

Jeg sender en hilsen og tak til dem, som i hæren, søværnet og flyvevåbnet og inden for politiet våger over Danmarks frihed og fred. Vi har set, at det kan kræve livet som indsats. Vi bøjer vort hoved i respekt for og i taknemmelighed til dem, der satte livet til i denne gerning, og vi nærer den dybeste medfølelse for de efterladte.

Min hilsen skal også nå Færøerne og Grønland og til vore søfolk og fiskere i deres daglige dont.

Mine tanker går også til de syge, til de gamle og ensomme og til dem, som i dag sidder med savnet efter en, som var dem kær.

Lad os så vende og mod det ny år og give udtryk for håbet om, at det må bringe fred og ny fremgang. At alle danske, hvor end de står, vil øve deres indsats for at gøre Danmark rigere og lykkeligere.

Idet jeg af hjertet ønsker lykke og velsignelse for ethvert dansk hjem, vil jeg slutte denne nytårshilsen til det danske folk med ordene:

Gud bevare Danmark."
1967,monark,Kong Frederik 9,"Atter er et år nu ved at rinde ud. Et år som har indeholdt glæder, men også bragt sorg til mange hjem. Nytårsaften kalder minder frem, og jeg tænker her særligt på de hjem, som i årets løb har mistet en eller flere af deres kære – det være sig slægt eller venner. Til dem sender jeg mange varme og deltagende tanker. Dronningen og jeg har haft den store lykke, at vor ældste datter har forlovet sig med greve Henri de Monpezat. Det har varmet vore hjerter at mærke, hvorledes det danske folk har sluttet kreds om de nyforlovede og har delt vore ønsker om lykke og velsignelse for det hjem, de sammen vil skabe.

Dronningen og jeg er dybt taknemmelige og rørte over de mange beviser på hjertevarme og hengivenhed, der er vist os i det forløbne år.

Året 1966 har fortsat den udvikling, der har præget de sidste mange år både herhjemme og i verden omkring os.

Udviklingen mod stadig større velstand er fortsat herhjemme, og vi har kunnet glæde os over, at beskæftigelsen stadig et stor.

Vi kan endnu bevare håbet om fred og afspænding i verden, selv om der stadig er konflikter, som truer den internationale udvikling.

Den ulykkelige krig i Vietnam og den fare for verdensfreden, som krigen har medført har kastet sin skygge over året, der svandt, og vor dybeste medfølelse samler sig om det hårdt prøvede vietnamesiske folk.

Trods de vanskeligheder, som denne konflikt har beredt for den internationale forståelse, synes der at være visse tegn på afspænding mellem Øst og Vest, ikke mindst på vort eget kontinent. Vi håber, at konflikten i Vietnam må finde sin løsning og at udviklingen i retning af afspænding vil fortsætte. Vi vil fortsat efter evne arbejde for virkeliggørelsen af en verden, der er præget af fred, sikkerhed og velstand, og som bygger på respekten for det enkelte menneske og anerkendelsen at folkenes selvbestemmelsesret.

Disse idealer er ledetråden i vort arbejde i de mange internationale organisationer, hvoraf Danmark er medlem. Et særligt ansvar vil komme til at hvile på os i de kommende to år gennem vor indtræden de Forenede Nationers Sikkerhedsråd, hvor vi får et direkte medansvar for verdensfredens bevarelse i et nært samarbejde med vore nordiske broderfolk vil vi videreføre vor deltagelse i FN’s fredsbevarende virksomhed og derved fortsat yde et bidrag i fredens tjeneste.

En særlig tak skal på årets sidste dag gå til de landsmænd, som i det forløbne år har ydet en dygtig indsats i det fremmede gennem deres deltagelse i de fredsbevarende styrker, i arbejdet i udviklingslandene eller i humanitær virksomhed. De har gjort Danmarks navn ære.

Vi hilser med glæde, at der nu synes at være udsigt til en ny udvikling i den europæiske markedssituation. Danmark vil som hidtil, i samråd med de nordiske lande, støtte alle bestræbelser på at skabe den brede europæiske markedsløsning, som er en forudsætning for, at vi fuldt kan udnytte mulighederne for gennem en fortsat økonomisk udvikling at forbedre levevilkårene for de europæiske folk.

Ved årsskiftet sender jeg mine tanker og ønsker til hele det danske folk og til alle dem, der i det fremmede er med til at gøre Danmark navn agtet og æret.

Jeg sender en hilsen til alle vore søfolk og til alt personel inden for hæren, søværnet, flyvevåbnet og politiet med tak for veludført tjeneste i det gamle år.

Mine tanker går også til Færøerne og Grønland. Disse fjerne dele af riget har på mange felter deres egne problemer, men netop derfor har de et ganske særligt krav på vor medleven og interesse.

Til slut vender jeg mig til ungdommen – til dem, der skal bygge Dammarks fremtid. Det er vigtigt, at de får alle muligheder for at dygtiggøre sig, så de kan fylde den plads, der bliver deres. Men det er også vigtigt, at de føler det ansvar, der hviler på dem. De skal være med til at gøre Danmark større, rigere og lykkeligere.

Af hjertet Ønsker jeg lykke og velsignelse for ethvert dansk hjem i det kommende år.

Gud bevare Dem alle!

Gud bevare Danmark!"
1968,monark,Kong Frederik 9,"Det er mig magtpåliggende på denne sidste aften i det gamle år at bringe en inderlig tak fra dronningen og mig for alle de talrige beviser på sympati og hengivenhed fra befolkningen, der er strømmet os i møde i årets løb.

Det er ikke alene ved vor datter Margrethes bryllup og vor datter Benediktes forlovelse, men også ved den mørke skygge, der har lagt sig over min familie i den sidste tid, grundet på de svære tider, som vor datter Anne-Marie og vor svigersøn kong Konstantin må gennemleve. De følelser, der er tilkendegivet, har rørt os mere, end jeg kan give udtryk for, og jeg kan derfor kun sige tak af ganske hjerte.

1967 bragte desværre ikke den fred i verden, som vi alle håber på. Den ulykkelige krig i Vietnam fortsætter. Det mellemste Østen har været ramt af krigeriske begivenheder, og der er ikke etableret en fredstilstand.

Mod slutningen af året rystedes Cypern af en ny alvorlig krise, der skabte frygt for krig. FN’s fredsbevarende styrker på øen, herunder de danske soldater og politifolk, der gør tjeneste FN’s flag ydede en fortrinlig indsats i denne vanskelige situation, og vi glæder os over denne indsats.

Vi tænker med den dybeste medfølelse på alle de mange mennesker over hele Jorden, der er ramt af virkningerne af krige eller konflikter, og vi må håbe at Forenede Nationer må få held til at fremme udviklingen mod sikkerhed og tryghed for alle. Det må stedse være vort mål at bidrage hertil, så meget som vi formår.

Vore idealer om opbygningen af en fredelig verden deler vi med vore nordiske broderfolk. På dette som på andre felter har 1967 på ny bekræftet den nære samhørighed og det nære samarbejde mellem de nordiske lande.

Dronningen og jeg sender en tak for den hjertelighed, der har mødt os på vore besøg rundt i landet. Jeg sender en hilsen til vore sømænd og fiskere, og jeg ved, at de i år har haft særlig vanskelige vilkår at kæmpe med. Jeg sender også min hilsen til alt personel inden for landets forskellige forsvarsgrene med tak for veludført tjeneste i det gamle år.

Tankerne går også til de danskere, der lever under fremmede himmelstrøg. En særlig tak skal lyde til dem, som i det forløbne år har gjort Danmarks navn ære gennem deres arbejde i det fremmede – i FN’s fredsbevarende missioner, i internationale organisationer, i udviklingslandene eller i humanitær virksomhed.

Jeg sender min hilsen til den færøske og grønlandske befolkning. Det er en pligt og en ære for os at bidrage til, at Færøerne og Grønland kan udvikle sig i overensstemmelse med deres særlige vilkår.

Jeg tænker i aften på dem, der kæmper med sorger og bekymringer, på de ensomme og på dem, der har mistet en af deres kære. Jeg tænker på de syge i hjemmene og på hospitalerne. Ord vejer så lidt – men de skal mærke, at de ikke er glemt.

Min nytårshilsen gælder også de unge, som i disse år dygtiggør sig til at gøre en indsats til gavn for vort land og til glæde og lykke for dem selv og deres hjem.

Der vil i det ny år være store opgaver at løse, og det skal være mit ønske, at hver enkelt med styrke og dygtighed vil gå ind i dette arbejde til gavn og ære for vort land. Jeg ønsker lykke og velsignelse for alle danske hjem i det kommende år.

Gud bevare Danmark."
1969,monark,Kong Frederik 9,"Det er mig magtpåliggende på denne sidste aften i det gamle år at bringe en varm tak fra dronningen og mig selv for al den hjertevarme, der er strømmet os i møde på vore store familiefestdage: ved vor datter Benediktes bryllup og ved vor dattersøn Frederiks fødsel og dåb.

Ved årsskiftet sender dronningen og jeg vore hilsner til alle vore landsmænd. Vi håber de må nå ud til hvert eneste hjem her i landet, på Færøerne og i Grønland, til vore sømænd og fiskere rundt på havene og i fremmede havne og til vore landsmænd, som i det fremmede yder en indsats til gavn og ære for deres gamle land.

Det svundne år bragte ikke den fred og tryghed i de internationale forhold, som vi alle håber på. Krige og stridigheder har igen i år forårsaget menneskelige lidelser, som har gjort det dybeste indtryk på os alle. Den indsats, der er gjort, og som vi er glade for at kunne sige, at Danmark har bidraget til, har nok lindret, men ikke fjernet nøden og ulykkerne.

Vi vil fortsat gøre, hvad vi formår, for at bidrage til at fremme den internationale afspænding og lindre nøden i verden. En styrkelse af Forenede Nationer og dens fredsbevarende muligheder er et vigtigt middel.

Det samme gælder en fortsat udbygning af hjælpen til udviklingslandene. Danmark ønsker at udfylde sin plads i dette arbejde. Sammen med vore allierede, og i nært samarbejde med de nordiske brødrelande, vil vi sætte alle kræfter ind i afspændingens tjeneste.

Det forløbne år har for os understreget værdien af de frihedsgoder, et demokrati byder sine borgere. Der må heri ligge en opfordring til alle danske til at medvirke til at styrke og udbygge vort demokratiske system, og i disse bestræbelser må vi ikke mindst påkalde ungdommens medvirken.

Rejsen til Grønland blev en uforglemmelig oplevelse for os, og vi bringer en særlig tak for den hjertelige modtagelse, vi fik både i Øst- og Vestgrønland.

Vi sender også i aften vor hilsen til alle, som kæmper med bekymringer og sorger. Til de syge på hospitalerne, i hjemmene og til dem, der har mistet en af deres kære.

Vi sender en hilsen til alle i forsvaret og inden for politiet med tak tor veludført tjeneste i det forløbne år.

Vore tanker går til Færøerne og Grønland. Vi ønsker dem a1 lykke med den fortsatte udbygning af deres erhvervs- og samfundsliv.

Året, der gik, har atter bekræftet den samhørighed, der er mellem os herhjemme og dem, der uden for landets grænser er danske af oprindelse, taler det danske sprog og øver en  gerning, som gør vort land større.

Det skal være mit ønske for det ny år, at denne samhørighed må styrkes, så alle landsmænd fjern og nær kan samles i en fælles bestræbelse for at gøre vort samfund rigere og lykkeligere og skabe respekt om Danmarks navn.

Jeg ønsker lykke og velsignelse for alle danske hjem i det kommende år.

Gud  bevare Danmark."
1970,monark,Kong Frederik 9,"Ved årsskiftet sender dronningen og jeg vore hilsener til alle danske nær og fjern, idet vi i tankerne gennemløber de begivenheder herhjemme og i udlandet, der særligt har præget det forløbne år.

Året har været præget af krig, uro og stridigheder mange steder i verden. I Vietnam i Det mellemste Østen og i Nigeria har ulykkelige mennesker måttet bære krigens tunge og grusomme byrder. Jeg udtrykker mit indtrængende håb om, at det kommende år må bringe fred i verden og samarbejde imellem nationerne. Vi ved, at de store problemer, menneskene står overfor, kun kan løses ved samarbejde hen over landegrænserne.

På denne baggrund er det meget betydningsfuldt, at det i 1969 viste sig muligt at fortsætte arbejdet for afspænding af den internationale situation. De forhandlinger om standsning af det uhyggelige våbenkapløb, som blev indledet, giver håb om en lykkeligere udvikling i forholdet mellem stormagterne og dermed for hele verden.

Danmark vil også i det kommende år sammen med vore broderfolk, med vore allierede og igennem samarbejdet i de internationale organisationer virke for, at afspændingen kan fortsætte, for at menneskene kan leve under tryggere og bedre forhold. Det må være en pligt for os at være rede til at yde vort bidrag til en verden uden nød, til en verden i samarbejde og fred.

I denne forbindelse retter jeg en tak til de landsmænd, som gør Danmarks navn ære i det fremmede. Den samhørighed, der er imellem os herhjemme og de danske ude i verden, er værdifuld – både for dem og for os – og jeg sender dem min varmeste hilsen.

Jeg sender også en hilsen til vore landsmænd i Grønland i bevidstheden om, at det grønlandske samfund i disse år gennemgår en udvikling præget af stærke brydninger imellem gammelt og nyt og i håbet om et fortsat harmonisk samvirke.

Ligeledes sender jeg en varm hilsen til vore landsmænd på Færøerne og benytter lejligheden til at takke for den oplevelse, det var for dronningen og mig at besøge det færøske folk og modtage den enestående hjertelige gæstfrihed, som blev os til del.

Mine tanker går i aften til alle dem der våger over vor fred og sikkerhed – ikke mindst i forsvaret og politiet – og jeg takker dem for veludført gerning under ikke altid lige lette forhold.

Jeg sender en hilsen til vore sømænd og fiskere, der i vidt omfang må udføre deres gerning fjernt fra hjem og familie.

Min hilsen gælder også alle som skæbnen har været hård ved og bragt bekymringer og sorger i form af sygdom og tab af mennesker, der stod dem nær.

Mine tanker går til den unge generation, som skal tage samfundet i arv. Jeg følger med interesse ungdommens dygtiggørelse og ønsker om selvstændig stillingtagen, og jeg udtrykker samtidig et ønske om, at den rastløshed, som hører ungdommen til, ikke sammen med de store forandringer, der præger vor tid, må få vor tids ungdom til at bryde med værdier og principper, som har fundamental betydning for vort lands beståen som et frit og tolerant samfund.

Jeg takker alle for den varme og sympati, der slog mig i møde på min 70 års dag, hvor jeg ligesom i et langt tilbageblik genoplevede den svundne tid. Det Danmark, jeg kendte i min ungdom, er undergået en næsten utrolig forandring i min livstid. Alene 1960’erne, som vi nu forlader, har bragt stor fremgang i befolkningens levevilkår og i hele samfundets opbygning, og vi går ind i 1970’erne med en følelse af at gå ind i en ny tid, der nok vil frembyde store problemer og vanskeligheder, men som også åbner meget store muligheder for værdifulde fremskridt.

Det skal være mit ønske nu ved årsskiftet, at vi må formå at udnytte vore muligheder i fredens tjeneste til at skabe et rigere og lykkeligere samfund.

Jeg ønsker lykke og velsignelse for alle danske hjem i det kommende år.

Gud bevare Danmark."
1971,monark,Kong Frederik 9,"Ved indgangen til 1971 sender dronningen og jeg vore hilsener til alle danske og udtrykker håbet om et fredeligt og lykkeligt nyt år.

Det forløbne år har på mange måder været præget af uro og usikkerhed, selv om det også har vist fortsat fremgang i velstand. Det er mit håb, at det danske samfund også i den kommende tid vil have styrke og sammenhold til i fredeligt samarbejde at løse vore problemer, og jeg udtrykker ved årsskiftet det ønske, at vi i det ny år vil formå at udbygge og styrke det samfund, vi gennem generationer har opbygget.

I 1970 fejrede vi 25 års dagen for afslutningen af den anden verdenskrig. For Europa har det lykkeligvis været 25 år uden krig, men dog med store spændinger, som man i det forløbne år har udfoldet alvorlige bestræbelser for at mindske, og det er vort håb, at den spire af forståelse, der nu er vokset frem, vil indvarsle det så længe ventede tøbrud i Europa.

Men verden uden for Europa var også i 1970 præget af ufred og menneskelige lidelser.

I en tid, hvor internationale spændinger og modsætningsforhold vil kunne indvirke på hele verdens skæbne, kan intet land være sig selv nok.

Den moderne udvikling både i verden omkring os og i vort eget land, vil stille det danske folkestyre over for stadigt mere komplicerede problemer.

Mennesket må bestandigt tilpasse sig de hastige forandringer i livsvilkårene, nye tanker og ny indsigt er nødvendig for at man kan medvirke til at skabe en menneskelig tilværelse. Her har forskere og videnskabsmænd og også kunstnere inden for alle kunstarter, som i dag har større og friere udfoldelsesmuligheder, end de før har haft, en vigtig opgave over for deres medborgere.

Indsatsen på disse felter er afgørende for kvaliteten af vor kultur, og det har den største betydning, at der består en levende kontakt og gensidig respekt mellem det kunstneriske og intellektuelle liv og det øvrige samfund.

Jeg retter ved årsskiftet en tak til alle danske hjemme og ude, som i det forløbne år har gjort en indsats for vort land.

Min tak gælder alle led i vort samfund, Folketing, administration, politi og forsvar og alle andre udøvere at offentlige funktioner, der våger over vor fred og sikkerhed.

Jeg sender en særlig hilsen til vore landsmænd i Grønland og udtrykker håbet om, at de store forandringer, som præger denne landsdel må omsætte sig til frugtbare resultater, således at udviklingen i Grønland må forløbe i harmoni med udviklingen i det øvrige rige.

Jeg sender ligeledes en hilsen til vore landsmænd på Færøerne og udtrykker ønsket om et fortsat tillidsfuldt samvirke imellem Færøerne og Danmark.

Mine tanker går på denne aften til danske søfolk på havet eller i fremmed havn, og jeg tænker på alle dem, som ved årsskiftet er ramt af sorg eller sygdom. –

Dronningen og jeg takker for el den venlighed og sympati vi har mødt i det forløbne år under vore ophold forskellige steder i landet. 1970 var et særligt minderigt år, idet det gav anledning til at mindes to af de lykkeligste begivenheder i Danmarks historie: 50-året for genforeningen med Nordslesvig, og 25-året for ophøret af den tyske besættelse. Disse to begivenheder har på, afgørende måde præget vort folks liv, og selv om vi ikke må blive stående i fortidens minder, er det dog vigtigt, at vi ikke glemmer vor arv.

Jeg ønsker her ved årsskiftet, at vi må have evne til at udnytte alle de muligheder, udviklingen byder os, og samtidig holde vort samfund fri af de skadelige virkninger, den moderne udvikling kan indebære.

Jeg ønsker lykke og velsignelse for alle danske hjem i det kommende år.

Gud bevare Danmark."
1972,monark,Kong Frederik 9,"Ved årsskiftet sender dronningen og jeg vore varmeste hilsener og ønsker om et godt nytår til alle danske, nær og fjern. Vi bringer en hjertelig tak for den trofasthed og hengivenhed som fra alle sider har mødt os, vore børn og børnebørn i det forløbne år, og en særlig tak for de varme ønsker, dronningen modtog under sin sygdom og rekreation.

Desværre har det svundne år ikke bragt den ro i verden, vi alle længes efter. Krigshandlingerne i Sydøstasien er ikke forbi, og for nylig har vi været vidne til nye voldsomme blodsudgydelser med nød og elendighed til følge på det Indiske kontinent.

Der er grund til at takke alle, der gennem de danske hjælpeorganisationer har søgt at mildne nøden i disse områder. Selv om hjælpen kan synes lille i forhold til de vældige behov, er den dog en værdifuld håndsrækning til mennesker i nød.

Vi lever i en brydningstid, hvor vældige kræfter mødes. Idealer og traditioner sættes på prøve som aldrig før. Ord som kærlighed og trofasthed, venskab og loyalitet får større betydning end nogen sinde før.

Meget tyder på at 1972 vil blive et år, hvor skelsættende afgørelser skal træffes. Det gælder både vor egen afgørelse om Europa-samarbejdet og i verdenspolitikken.

Danmark vil også i det kommende år gøre en indsats i de internationale organisationer, som vi er medlem af, for at skabe afspænding i verden omkring os og for at afhjælpe den nød, som de ulykkelige krige medfører.

I vort eget land er der gjort en stor indsats for at øge den sociale og menneskelige tryghed. Det er mit håb, at vi alle – unge og gamle – i fællesskab kan samarbejde de om at fortsætte denne udvikling.

Ved årsskiftet sender jeg en særlig hilsen til vore landsmænd i Grønland og på Færøerne med ønske om fortsat fremgang for deres erhvervs- og samfundsliv.

Jeg sender en hilsen til alle i forsvaret og politiet med tak for veludført gerning i det forløbne år.

Mine tanker går i denne aften særlig til sømændene på havene og i fremmede havne, og til landsmænd, som i det fremmede er med til at skabe respekt om Danmarks navn.

En hilsen sender jeg til de gamle og de ensomme, til de syge i hjemmene og på hospitalerne og til alle, som er ramt af sorg.

Det er min tro, at der hos alle er et ønske om, at Danmarks navn må være agtet og respekteret ude omkring, og at vort land i stadigt stigende omfang må blive et godt og trygt hjem for alle landsmænd.

Måtte vi alle i det kommende år forenes i arbejdet for, at det må være sådan.

Jeg ønsker lykke og velsignelse for alle danske hjem i det kommende år.

Gud bevare Danmark."
1973,monark,Dronning Margrethe 2,"For min familie og for mig selv blev dette år skelsættende ved min fader kong Frederiks sygdom og død. Den dybe sorg, der ramte os, følte vi, at hele folket tog del i, og jeg kan ikke begynde denne min første nytårshilsen uden at bringe en tak for al den varme og sympati, som blev prins Henrik og mig, men ikke mindst min moder, dronning Ingrid, til del.

De hjertelige følelser, som i de tunge dage støttede og løftede os, har jeg siden i årets løb mødt så mange gange, og det har været mig en glæde og inspiration i min gerning som Danmarks dronning.

1972 vil blive et historisk år på mange måder. I Danmarkshistorien vil året blive husket for den betydningsfulde beslutning, som det danske folk traf om Danmarks medlemskab af det udvidede europæiske fællesskab. Hermed træder vi ind i et nært samarbejde med de vigtigste vesteuropæiske nationer, vi går ind til det med store forhåbninger, men selvsagt også med en bevidsthed om, at dette vil stille krav til dansk kultur- og samfundsliv. Jeg udtrykker et inderligt håb om og en tro på, at det bedste i dansk ånd og kultur vil formå ikke blot at hævde sig, men også bidrage positivt til nationernes samarbejde.

Dette gælder naturligvis også i en videre forstand de mange områder, hvor Danmark deltager eller står overfor at skulle deltage i internationalt samarbejde. Jeg tænker i første række på FN, på den forestående konference om sikkerhed og samarbejde i Europa og på vort samarbejde med de andre nordiske lande, til hvem vi er knyttet med så stærke bånd.

1972 vil sikkert også komme til at stå som et betydningsfuldt år i verdenshistorien. I Europa har vi set væsentlige skridt imod en udsoning af modsætningsforholdet mellem de to Tysklande, der vil sætte sig spor i forholdet også til de andre europæiske lande. Medens det endnu kort før jul var en udbredt forventning, at den blodige krig i Vietnam endelig nærmede sig afslutningen, har vi i den seneste tid været vidne til en ny tragisk vending ved en genopblusning af krigshandlingerne. Det seneste døgns efterretninger får os til at håbe, at freden endelig må komme til dette ulykkelige land.

Jeg vil samtidig udtrykke håbet om, at det ny kapitel i forhandlingens og samarbejdets ånd i forholdet mellem de store magter og i det internationale samfund som helhed, der syntes indledt i 1972, vil vise sig at indfri forventningerne, således at det virkelige verdensomspændende samarbejde for menneskehedens fremtid kan få bærekraft.

Jeg tror, at det er en udbredt følelse i vort land, ligesom i mange af de lande, vi er nært knyttet til, at det moderne industrialiserede samfund går en lang række alvorlige problemer i møde, problemer såvel af social og økonomisk som af menneskelig og ikke mindst miljømæssig karakter. Hvis det fri og tolerante velfærdssamfund vi hidtil har kendt, og som har værdi for os, skal kunne fortsætte, er det nødvendigt, at disse problemer finder en løsning. Jeg håber, og jeg tror, at vor livsholdning og vore institutioner må vise sig at slå til.

Vi ønsker alle en verden i fred, ikke blot for os selv, men også for kommende generationer. Men dette mål er ikke alene et spørgsmål om at undgå krig og vold. Skal freden vindes, er det tillige nødvendigt, at vi ikke begrænser vor horisont til blot at omfatte os selv og vore egne behov, men at vi også tænker på de fattigste dele af verden og på kommende slægters mulighed for at eksistere.

Det har været min mand og mig en meget stor glæde sammen med vore børn at aflægge en række besøg rundt omkring i landet, og den hjertelige velkomst, der overalt blev os til del, vil vi bevare som et kært og festligt minde. Vi håber i de kommende år at kunne fortsætte disse besøg og udstrække dem til Grønland og Færøerne.

Netop her ved årsskiftet vil jeg gerne sende en særlig hilsen til det grønlandske og det færøske folk, der under indbyrdes forskellige, men altid barske vilkår står midt i en stærk samfundsmæssig og erhvervsmæssig udbygning. Jeg er forvisset om, at de fortsat – uden

at slippe deres kulturarv – vil have livsmod og kræfter til at løse denne opgave.

Til alle i forsvaret og politiet retter jeg en tak for veludført gerning i det forløbne år til beskyttelse af vor frihed og fred.

Min hilsen går også til vore landsmænd syd for grænsen og til alle danske, der rundt omkring i verden – på søen såvel som til lands – har deres daglige gerning.

Nu er det gamle år næsten forbi, et nyt står for døren. Mine tanker går til alle, der er syge, og til alle, der mistet en af de nære.

Måtte 1973 blive et godt år for vort land.

Måtte lykke og velsignelse bo i alle danske hjem.

GUD BEVARE DANMARK"
1974,monark,Dronning Margrethe 2,"Vi alle fornemmer dette årsskifte som noget særligt. Vi står måske ved et afgørende vendepunkt.

Året 1973 vil komme til at stå som et betydningsfuldt år i historien, ikke mindst derved, at Danmark fra den 1. januar indtrådte i de europæiske fællesskaber. Efter kun et halvt års medlemskab overtog Danmark formandsposten, og det nyligt afholdte regeringschefmøde i København bragte os fællesskabet på nærmeste hold og understregede dets betydning. Jeg vil her benytte lejligheden til at takke alle danske, som hver på deres plads har hjulpet med til at varetage Danmarks forpligtelser i det internationale samarbejde i dette sidste halve år – ofte under vanskelige forhold og med stor personlig indsats.

1973 blev ikke i sin helhed noget fredens år for verden. Skønt det vakte glæde og lettelse, da det i januar måned kom til en våbenhvile i Vietnam, blev verden i oktober vidne til, at en ny voldsom krig brød ud i Mellemøsten. Måtte den våbenstilstand, som nu er etableret føre til stabile forhold for de implicerede parter.

En reduktion af energiforsyningen har i årets sidste måneder medført vanskeligheder, som i særlig grad har ramt de stærkt industrialiserede lande.

For første gang i næsten en menneskealder har en sådan international krise virkelig kunnet mærkes også i vort land, ja ud i hvert enkelte hjem.

Knappe tider har vi kendt mange gange, også i vor nyere historie. Men hver gang har det øgede pres også givet anledning til større sammenhold og forståelse for hinandens problemer. Lad os vise os selv og verden, at de gode tider, vi indtil nu har oplevet, ikke har taget vore gode egenskaber fra os, men at vi som før er i stand tid til at møde modgang med fortrøstning og godt humør.

De vestlige lande stilles i øjeblikket over for en udfordring som vil sætte vor kulturkreds på en alvorlig prøve. Vi vil blive nødt til at gennemtænkte og revidere mange af vore opfattelser, men jeg er forvisset om, at den vestlige verden ikke alene har de materielle ressourcer, men også de åndelige kræfter, som skal til for at bære vor kultur videre.

De seneste begivenheder har på ny understreget, at vor klode er blevet mindre, og at vi alle er direkte berørt af begivenheder i lande, som før var fjerne. Erkendelsen heraf gør det nødvendigt, at vi fortsætter med at deltage i det omfattende internationale samarbejde. Verdensproblemerne kan ikke løses, medmindre landene kan mødes, udveksle synspunkter og træffe beslutninger.

I det forløbne år har prins Henrik og jeg haft lejlighed ril at besøge Sverige, Norge, Island og Finland. Den venlige modtagelse, vi fik, viste, hvor nær de nordiske lande står hinanden, og bekræftede, at den nordiske kultur er et stærkt og særpræget islæt i det brogede verdensbillede.

Vore rejser har også ført min familie og mig rundt i Danmark og til Færøerne. Det har været os en stor glæde at genopleve de forskellige egne og mærke den venlighed og hengivenhed, som mødte os overalt.

Det har rørt prins Henrik og mig at opleve, hvor mange der tager del i vor families sorger og glæder, og vi takker for alt, hvad vi og vore børn har mødt af hjertelighed og varme i årets løb, og for den sympati og medfølelse, der har omgivet min moder, dronning Ingrid, og mig selv ved min morfar, kong Gustav 6. Adolfs død.

På årets sidste dag bringer jeg en varm hilsen med mine bedste ønsker til Færøerne og Grønland. Måtte de vanskelige tider, som nu går over verden, ikke i alvorlig grad sinke opbygningen af det færøske og det grønlandske samfund.

Jeg retter en tak for trofast gerning til vort forsvar og politi og til alle, som rundt omkring i landet og i det fremmede, fjernt såvel som nær, gør en indsats for Danmark og er med til at hæge om Danmarks navn. Få timer skiller os nu fra det ny år. Hvad det vil bringe, ved vi ikke. Foran os ligger vinteren, det kan føles både mørkt og koldt, og foråret er måske sværere at øjne end ofte før. Lad os ikke tabe modet, men fortrøstningsfuldt ønske hinanden et glædeligt nytår. Er det end koldt  derude, skal varmen i vore hjerter ikke mangle. Mine tanker går også til de svageste i samfundet og til dem, hvem store sorger har hjemsøgt. Må Guds velsignelse være over dem og over os alle.

GUD BEVARE DANMARK"
1975,monark,Dronning Margrethe 2,"Da jeg nytårsaften for et år siden talte herfra, var det med en følelse af, at den vestlige verden stod over for et vendepunkt i historien. Jeg tror, at denne følelse var rigtig.

Vi har i året 1974 – om end nødtvungent – måttet lære at acceptere, at energi kan være en mangelvare. Vi har erfaret, hvor følsomt også det danske samfund er over for svingninger i den internationale konjunkturudvikling, og mange hjem må nu leve med i arbejdsløshed – eller i frygten herfor.

Ude fra den store verden har vi gennem nyhedsmidlerne fået hungersnødens frygtelige ansigt ind i vore stuer, og vi har måttet se, hvor lidt alverdens lande har formået at stille op.

Vi har måttet opleve vold og blind terror gribe om sig i uhyggelig grad.

Bag denne utryghed ligger frygten og faren for, at det internationale økonomiske system ikke vil kunne bære de belastninger, som det udsættes for, men at det bryder sammen med heraf følgende uoverskuelige konsekvenser.

I lyset af det gamle års mange nye erfaringer er vi i utallige områder, i stort som i småt, blevet tvunget til at tage accepterede forestillinger op til revision. Vil vi opnå noget ad denne vej, er det med os selv, vi må begynde, vi må hver især tage vore standpunkter op til overvejelse.

Den lyse fortrøstning, med hvilken vi alle siden Anden Verdenskrig har set fremtiden i møde, er nu blevet vanskeligere at opretholde. Den menneskelige egoisme har – ikke mindst i international sammenhæng vist sig gang på gang, og det ændrede økonomiske klima har ikke gjort sagen bedre, men synes fremskridtet end på visse områder at være sinket, kan vi stadig håbe på et samhørighedsforhold mellem landene. Intet land kan isoleret klare problemerne.

Det er også derfor, vi trods skuffelser må blive ved med at lade vor røst lyde i De Forenede Nationer, i De Europæiske Fællesskaber, i NATO, i Nordisk Råd og i alle de andre organer for internationalt samarbejde vi er parthavere i.

FN har besluttet at gøre 1975 til Det Internationale Kvindeår for på den måde at samle opmærksomheden om kvindernes stilling. Det er mit ønske, at dette år må bidrage til, at kvinderne alle vegne accepteres og accepterer sig selv såvel i deres gerning i hjem og familie som i alle de mange andre opgaver, samfundet stiller sine medborgere.

Vi er et gammelt land med traditioner for åbenhed og fordragelighed og evne til samarbejde. Lad os derfor ikke i en vanskelig tid glemme, hvor meget vi har at være taknemmelige for – som nation og som mennesker. Vi lever i fred bag vore grænser uden at være plaget af stridigheder med vore naboer. Vi har – set med verdens øjne – en høj levestandard, og hver enkelt har mulighed for at give sine børn det væsentligste af alt – en opvækst i tryghed og kærlighed. Vi kan glæde os over det daglige samvær med familie og venner og se vore børn trives og vokse.

Under prins Henriks og mine rejser rundt i Danmark har vi glædet os over al den venlighed, hvormed vi og vore børn overalt er blevet modtaget, og jeg benytter denne lejlighed til at udtale vor hjertelige tak, også for de mange hilsener, vi året igennem har modtaget fra alle egne af landet.

Også til Færøerne og Grønland går min hilsen og min tak for det gamle år. Både prins Henrik og jeg glæder os til at gense Grønland til sommer, vi ser frem til at få indblik i alt det nye, der sker, og til igen at opleve det dejlige land.

Til vort forsvar og til politiet bringer jeg en tak for god tjeneste året igennem både herhjemme og i udlandet, ligesom mine nytårshilsener også gælder alle danske, danske der har deres liv og gerning i det fremmede, og alle, hvis indsats – stor eller lille – er med til at hævde Danmarks navn.

Mine tanker går i år særligt til alle dem, der må føle krisen på deres egen krop og i deres eget hjem, og for hvem julen og nytåret må synes særlig tunge at komme igennem under arbejdsløshedens tryk.

Tiderne er vanskelige, og alvoren må præge os mere ved dette årsskifte end mange gange tidligere. Lad os dog ikke miste modet.

Lad os gå ind i det ny år med det smil og den venlighed, uden hvilken de mørke dage bliver mørkere, og de lyse mister deres glans.

Min nytårshilsen vil jeg lade munde ud i ordene fra Kingos salme:

‘Giv Danmarks Rige fryd og

fred,

lad ret og skel alt blive ved

og dagligt blomster bære.’

Gud give os alle et glædeligt nytår.

GUD BEVARE DANMARK"
1976,monark,Dronning Margrethe 2,"Ved et årsskifte løber tankerne tilbage over de tolv måneder, der er gået, og alle må vi tænke på, hvad der er hændt os selv, vore nærmeste, vort land – os alle sammen.

Nej, det har ikke været et af disse lyse problemløse år, hvor vi tilfredse og glade er parate til at tage fat på endnu et år med lykke og fremgang.

Arbejdsløshed og økonomisk usikkerhed er tungt at bære, ikke blot for den, der rammes direkte, men for alle i landet; og verden omkring os er heller ikke det paradis, vi måske som børn troede den var eller kunne blive.

‘Den skal have den onde lykke. Den gode lykke har vi få’, hedder det i en gammel folkevise. Det lyder tungt og barsk i vore ører, fordi vi nu udelukkende bruger ordet lykke om noget glædeligt, mens de gamle vidste, at lykken havde to ansigter – at der også var en ond lykke. Den gode lykke har vi i den grad vænnet os til, at vi har taget den for givet. Nu har den onde lykke vist sig, og det må bæres, ikke i stum resignation, men heller ikke i knarvorn fornærmethed – hårde tider er en alt for alvorlig sag til, at vi kan spilde vore kræfter mod den slags.

Det er en udbredt følelse nu for tiden, at der er noget i vejen med vort livssyn – at vi må prøve at tage fat langt dybere, end vi hidtil har været vant til. Her tror jeg, de unge ser klarere – har en sikrere intuition, når de så ofte peger på vor ensidige optagethed af de materielle goder og på så mange måder prøver at gå andre veje. Om midlerne og vejene vil jeg slet ikke tale, her gives ingen absolutte svar eller entydige løsninger. I det gamle år har vi oplevet et kalejdoskopisk opbud af begivenheder i verden omkring os: glædelige – sørgelige, foruroligende – opmuntrende, rædselsvækkende eller hjertevarmende. Der appelleres i et væk til vore følelser såvel som til vor fornuft, og vi fristes til enten helt at lade os rive med eller til ængsteligt at lukke af for alle disse indtryk.

De unge er på mange måder de mest åbne, hvad forbindelserne ude i verden angår. De rejser, de lærer fremmede skikke at kende, som de fører med sig hjem, og mange kulturelle strømninger kommer ind i Danmark ved de unges indsats. Men det er også blandt de unge, man ofte møder den største skepsis over for det etablerede officielle internationale samarbejde.

I årets løb er der dog sket ting, som vi håber vil være indledningen til en positiv udvikling i det internationale samfund. Den europæiske sikkerhedskonference har således i enighed fastlagt en række vigtige principper for staters og menneskers adfærd. Det har bragt forventning til mange familier om at kunne genforenes, og samtidig er der skabt håb og mulighed for en friere udveksling af tanker og ideer over landegrænserne.

Det internationale økonomiske samarbejde har derimod haft vanskeligheder, ikke mindst med arbejdsløshedsproblemerne. Det er nødvendigt at holde den nationale egoisme i tømme, og de førende lande må i fællesskab med os andre søge at finde en vej ud af krisen. Vi må i den forbindelse være opmærksomme på, at der består en nøje sammenhæng mellem den rige verdens økonomiske vanskeligheder og u-landenes problemer.

Det er vigtigere end nogensinde, at vi vedstår vore forpligtelser som europæisk land med frie traditioner, både i De Forenede Nationer, i NATO og i De Europæiske Fællesskaber men også under de mere hjemlige forhold og i det nordiske samarbejde.

Prins Henrik og jeg vil altid huske 1975 som det år, der igen bragte os til Grønland. Gensynet blev en stor oplevelse for os begge, og den varme og venlighed, vi mødte overalt, er gået os til hjertet. I Grønland går udviklingen så hurtigt, at meget var forandret på de få år siden vort forrige besøg, men den største glæde var det at se, hvordan fortrøstning, mod og god vilje prægede alle. Det er mit håb for Grønland, at netop disse gode egenskaber må være til stede i rigt mål, både i dagligdagens mangeartede problemer og under arbejdet i hjemmestyrekommissionen. Prins Henrik og jeg sender varme nytårsønsker og en tak af hjertet til alle i Grønland.

Min moder dronning Ingrid oplevede et hjerteligt og festligt gensyn med Færøerne ved kirkeindvielsen i sommer og har bedt mig føje sin hilsen og tak til prins Henriks og mine ønsker om godt nytår for alle på Færøerne.

Det er en årlig glæde for mig på denne aften at kunne bringe min mands, min families og min egen tak alle i Danmark for året, der er gået. Vi møder daglig så megen åbenhed og venlighed, at det gør vor tilværelse rigere og bekræfter for os, at vi har en opgave med vort liv. Jeg bringer en tak for god og trofast tjeneste til alle i vort lands forsvar og politi og til de mange, som både hjemme og ude gør en indsats til gavn for Danmark. En særlig nytårshilsen sender jeg også til vore søfolk og til alle, der på årets sidste aften må være uden deres familie og deres kære.

Til dem, der har oplevet mange, mange årsskifter, som måske med særlig vemod må se endnu et år forsvinde, sender jeg en hilsen og ønsket om, at dette år også for dem må få en mening og blive til glæde. Der er mange, for hvem det må falde tungt at fejre nytår. De, der er syge, og de, for hvem spørgsmålet om at få eller beholde et arbejde overskygger alle andre problemer; til dem går også en særlig hilsen med ønsket om, at det ny år må bringe dem den gode lykke tilbage.

Det er aften, årets sidste, men nytårsmorgen er hele årets morgen; derfor vil jeg ønske alle et glædeligt nytår med ordene fra den gamle morgensang:

‘Gud give os lykke

og gode råd,

sin nådes lys

os tilsende.’

GUD BEVARE DANMARK"
1977,monark,Dronning Margrethe 2,"Den 31. december er en underlig dato. Der er ingen forskel på i aften og alle andre vinteraftener, men i denne nat skal december blive til januar, og her siger vi så farvel til det gamle år og byder det nye velkommen. For hver eneste af os har året haft sit eget ansigt med glæder og sorger, nogle som var helt vore egne, andre som vi har kunnet dele med hinanden.

Danmark har lagt endnu et år til sin tusindårige historie, og vi har oplevet endnu et år i frihed og fred. Dog er det ikke kun for de lyse minder, vi vil huske 1976, for arbejdsløshed og økonomisk usikkerhed har ramt mange, og den økonomiske krise præger endnu vort land og synes ikke at skulle være så kortvarig, som man først antog. Det kan ikke undgå at påvirke de forventninger, vi stiller til det nye år.

Meget af, hvad der skal ske i 1977 afhænger af andre end os selv, det ved vi godt, for begivenhederne ude i verden har alle deres virkning også hos os – som ringe i vandet spreder de sig og når ud til de fjerneste afkroge, men uendelig meget afhænger af os selv, af enhver især. Vi er jo helt i hinandens vold, ikke blot i vort hjem og blandt vore venner, men også hvor vi arbejder og færdes blandt andre mennesker; der er nogen, der engang har sagt, at vi har hinandens skæbne i vor hånd. Det kan lyde tungt og højtideligt, men rigtigt er det jo, at vi bliver gladere, når vi møder glade mennesker, og at en dag kan virke endnu mere grå og nedslående, hvis vi har set lutter triste ansigter. Ikke mindst kan vi få en ganske forfærdende indflydelse på hinandens ve og vel ved vor færden i trafikken; der har vi ansvar for hinanden, så det forslår, men det gælder som i alle andre forhold, at vor egoisme oftest er den største fare.

Hvad jager vi dog efter? Er det lykken? Den har endnu ingen fanget ved kun at tænke på sig selv, den smutter fra os, hvis vi tror, vi kan gribe den uden at dele den med andre – ja, uden at det først og fremmest er de andres lykke, vi vil. Gælder dette blandt os selv i vort eget land, gælder det i lige så høj grad mellem nationerne.

Den tredje verden eller udviklingslandene kæmper for bedre økonomiske vilkår og ser ikke uden en vis bitterhed på den meget store del af kagen, som den privilegerede verden råder over. Det er vigtigt, at nationerne hver især bekæmper deres egoisme for i fællesskab at kunne løse de vældige problemer, der melder sig, når verdens begrænsede goder skal finde en mere retfærdig fordeling.

Ikke blot er verdens goder `sælsomt rundt fordelt’ – for at tale med Oehlenschläger – vi véd nu også, at de ikke er uudtømmelige, og at vi mennesker nu er så talrige og i besiddelse af så megen teknik, at vi kan ødelægge selve den natur, hvoraf vi dybest set lever. Her som i andre internationale spørgsmål må også Danmark lade sin røst høre i bevidstheden om, at også vi har et ansvar for, hvordan tidens udfordringer skal mødes.

På denne årets sidste aften føler jeg trang til at bringe Prinsens og min tak for alt, hvad vi og vore børn og min moder dronning Ingrid har mødt af venlighed og varme og forståelse fra alle sider. Den samme hjertelighed har omfattet arveprinsesse Caroline-Mathilde, og jeg ved, hvor meget det har betydet for hende ved arveprins Knuds død at mærke hvilken hengivenhed og respekt, der stod om ham som menneske og som udøver af alle sine opgaver.

Hver gang min mand og jeg er på rejse i udlandet, er vort møde med danske udefra en meget væsentlig oplevelse for os. Sjældent har dette været sandere end under vor rejse til Amerika, som både blev et møde med det store udland og et møde med de mange mennesker, der har deres rod i Danmark. Den særlige måde, hvorpå de holder fast ved det gamle land, samtidig med at de er loyale borgere i deres nye fædreland, rørte os begge meget. Jeg sender en varm nytårshilsen til dansk-amerikanerne. Min hilsen gælder også vore landsmænd syd for grænsen, og de mange danske, der har deres gerning i udlandet, hvad enten de er udsendte, eller deres egen virkelyst har ført dem ud i verden.

På denne aften ønsker jeg også et glædeligt nytår for de mange, der har fundet hertil, men for hvem Danmark er et fremmed land, gid også de må føle, at de er en del af det danske samfund.

Til Grønland går mine tanker ved årsskiftet med ønsket om, at hjemmestyrekommissionens arbejde må blive til lykke for landet. Jeg ønsker et godt og fortrøstningsfuldt nyt år for alle i Grønland.

Min nytårshilsen går også til Færøerne, og til alle andre, for hvem havet er den altafgørende faktor i dagligdagen.

Jeg takker alt personel i vort forsvar og politi for trofast og godt arbejde i det forløbne år og ønsker et godt nytår for alle. Året er næsten udløbet, og for mange har det været tungt at komme igennem. Nytårsaften, hvor vi traditionelt fester og morer os, er næsten en hån mod dem, der er tynget af sorg eller sygdom, eller som må se hen til et nyt år uden arbejde og med frygt for, hvor meget længere denne tilstand skal vare. For dem og for hver eneste af os ønsker jeg, at nytåret dog må blive glædeligt, og at vi dog må kunne sige: Velkommen nytår og velsignet her.

GUD BEVARE DANMARK"
1978,monark,Dronning Margrethe 2,"Tolv måneder er gået, og det er igen den sidste aften i det gamle år; for nogle af os blev det tolv måneder, der fulgte hinanden i flyvende fart, for andre har de snarere slæbt sig af sted – der er gode minder og dårlige, når vi ser tilbage på 1977 og ikke to mennesker i verden vil huske året ens; ikke engang her i Danmark.

Det er vanskelige tider, vi lever i. Ikke blot kaster den internationale økonomiske krise og usikkerhed fortsat sin slagskygge ind over vort samfund, den blinde terror har også vist sig meget nær ved vore grænser, og vold er ikke længere et sjældent fænomen i vort eget land. Så meget synes at være blevet uoverskueligt og kompliceret, og viljerne kan synes mindre og mindre villige til at bøje sig mod hinanden herhjemme såvel som ude. På den baggrund er det ikke mærkeligt, om vi fristes til hver for sig at lukke omverdenen ude og forsøge at have nok i os selv. Der er store værdier at finde ved at leve i harmoni med sine nærmeste omgivelser, men selvtilstrækkeligt at stikke hovedet i busken og lade verden gå sin skæve gang er uansvarligt, for det ødelægger netop det, vi troede at bevare.

Der er måske dem, der vil mene, at forskellighederne i vort land er blevet så store, at man kan spørge, om vi stadig kan kaldes et folk; er vi da ved at gå i opløsning som folk og som nation?

Det tror jeg ikke et øjeblik. Opfattelserne af mangt og meget kan være forskellige, og der diskuteres ivrigt og somme tider højrøstet, men et folk skal ikke forstås som et antal mennesker, der mener og tænker ens; den gamle udlægning af begrebet folk forudsatte altid et fælles sprog og et fælles land, en fælles historie og fælles traditioner. Danmark er vort land. Danskere kalder vi os, og de to ord går så langt tilbage i historien, at ingen kilder kan fortælle, hvornår vi først begyndte at bruge dem om os selv.

Vi ved, at den økonomiske krise, som hærger verden, sulten, fattigdommen, ufreden og truslerne mod vort miljø stiller os over for voksende udfordringer. Vi ved også, hvor svært det kan være for nationerne at samarbejde om de nødvendige løsninger. Men det må ikke føre til, at vi falder tilbage på os selv og forsøger at løse problemerne alene, måske på bekostning af andres berettigede interesser.

`Hvert menneskes død

nedbryder mig,

fordi jeg har del i

menneskeheden’

– sådan skrev digteren John Donne i det 17. århundrede. Det er ord, som jeg tit må tænke på, når talen falder på det, vi kalder ‘den store verden’.

Både det officielle Danmark og mange, mange enkeltpersoner har forsøgt at påtage sig det ansvar og ser en udfordring i at være med til problemernes løsning. Dansk indsats værdsættes meget højt rundt omkring i verden, noget som Prinsen og jeg gang på gang har fået at høre. De anerkendende ord om Danmark er noget, som jeg synes, vi alle kan være stolte af, og det må være en spore for os til ikke at tabe modet eller troen på, at vore bidrag er til nytte.

Hvad ønsker vi så for det ny år? At de ord stadig må have indhold og mening for os, som står i den gamle sang:

`der har jeg rod –

derfra min verden går’,

at vi i bevidsthed om vor egenart som danskere ikke må savne mod eller kræfter til at tage de udfordringer op, som udefra møder os; at vi hver især både hjemme og ude åbent tør tale ud om, hvad der ligger os på sinde: ikke kun ved at snakke med meningsfæller, men heller ikke ved at råbe vor egen mening op i hovedet på vore modstandere og så kalde det en diskussion! Året igennem kommer prinsen og jeg og vore to drenge og hele vor familie i kontakt med uendeligt mange mennesker og møder overalt en sådan varme og hjertelighed, at ord slet ikke kan udtrykke den taknemmelighed vi føler.

Jeg bringer en tak til alle i det danske samfunds tjeneste, der hjemme som ude har gjort en indsats for vort land. Jeg takker særligt dem, som med liv og førlighed som indsats står rede til at værne om vort samfunds tryghed og sikkerhed.

Til Færøerne og Grønland sender Prinsen og jeg vore varme ønsker for det ny år. Henover de geografiske afstande går altid en vågen og levende interesse for disse folkesamfund, og vi glæder os til til sommer at gense Færøerne og håber, at et besøg i Godthåb må blive muligt.

Det er med bekymring, vi nu går ind i et nyt år, hvor så mange vil stå uden arbejde. Mest af alt tænker jeg på de mange unge, som ser sig ude af stand til at finde beskæftigelse, og som måske endnu aldrig har fået lov at opleve tilfredsstillelsen og udfordringen ved et fast arbejde. Måtte det ny år bringe lysning og nyt håb.

Vi mennesker frygter det ukendte, og intet er så ukendt som det ny år. De gamle tog varsler, og vi bruger at opstille prognoser og beregninger, men inderst inde ved vi dog, at vi må tage dagene, som de kommer.

Gid da ingen i vort land må opleve, hvad der ikke kan bæres, og gid alle med fortrøstning tør give sig fremtiden i vold, gid 1978 må blive et glædeligt nyt år. Gud bevare hver enkelt af os.

GUD BEVARE DANMARK"
1979,monark,Dronning Margrethe 2,"I aften udløber året 1978. Det er atter blevet nytårsaften, og vi vil atter fejre det med fest og højtid, lidt nervøst måske, lidt forskrækkede over, at 365 dage kan gå så hurtigt – at det, der for nylig var fremtid, nu allerede er fortid og snart gamle dage.

Det er, som om der til vor tid, til det årti vi nu oplever, knytter sig en frygt, en angst for fremtiden, en angst for dagligdagen, en angst for, hvad der kan møde os, når vi dykker ned i vort eget indre. Nytår ligger kun få dage efter jul, og for de familier, der har børn, er det endnu juleferie, så kan vi godt lade julen vare lidt endnu og huske juleevangeliets ord: Frygt ikke!

Ikke fordi det værste ikke kan ske, ikke fordi en eneste af os kan gøre sig håb om at gå ram forbi, når tilværelsen viser sine hårde sider, men fordi vi skal vide, at angst og frygt ikke skal få bugt med os. For angst og frygt er destruktive kræfter, og giver vi dem spillerum, ætser de os op indefra, så at medmenneskelighed og godt humør, og tillid og fortrøstning smuldrer hen og bliver til mistro og surhed og ligegyldighed og snæversyn.

Er det sådan, vi er, vi danskere, som dog ikke lider nød? Min fader sagde engang – det var vist i en nytårstale – at han efterlyste det danske smil. Det vakte lidt forargelse hist og her, for det flade danske grin havde vi da så rigeligt nok af. Men der var jo netop tale om smilet – grinets modsætning – det smil, der kommer af varme og fortrøstning. For Danmark er jo et dejligt land! Kan skyerne hænge tunge og våde over hustagene en vinterdag, så spredes de jo dog så hurtigt af blæsten til alle årets tider, og solen skinner dobbelt dejligt, skønt karrigt og ustadigt.

Det kan være fristende at holde dom over det forgangne år og give det karakter som godt eller dårligt. Men så enkelt er det ikke, for 1978 bød på både godt og ondt, og der er næppe nogen, som har oplevet udelukkende det ene eller det andet. Men vi danske har levet endnu et år forskånet for ufred og ødelæggelser i en verden, hvor så mange andre lande hjemsøges af krig og katastrofer.

Blandt de gode ting, vi særlig vil huske, er de første konkrete skridt mod fred i Mellemøsten, og alle vore ønsker forenes nu i et håb om, at fredsbestræbelserne må lykkes og have frugtbare følger for hele den ufredshærgede del af verden.

Den internationale økonomiske krise er derimod stadig uløst, og skønt der arbejdes af alle kræfter på at komme den til livs, mærkes dens følger også herhjemme. Måske så vi for naivt og optimistisk på økonomien i de glade tresser, og måske er det derfor, krisen ikke blot spores på priser og arbejdsmarked, men føles som et pres, der giver mismod og skuffelse, også hos dem, der ikke rammes direkte.

Begivenhederne i verden omkring os, enten det er ude eller hjemme, sætter nok deres præg på vort år, men jeg tror, at når vi vil gøre året op, som det formede sig for os hver især, vil de personlige glæder og sorger sammen med vore nærmeste, med slægt og venner, være det, der tæller mest. Det kan ingen statistik eller storpolitiske overvejelser lave om på.

Blandt årets mange glæder vil Prinsen og jeg særlig huske vore rejser til Færøerne og Grønland og vort første besøg syd for grænsen. Sydslesvig i strålende sommersol og mødet med de danske vil vi aldrig glemme. Med stor trofasthed har de holdt fast ved deres arv, ved deres sprog og deres hjemstavn, samtidig med at de i højeste grad er medvirkende til det gode naboskab, som i dag eksisterer mellem Danmark og Tyskland. Denne nytårsaften må jeg bringe en særlig tak for de to junidage og et ønske om godt nytår for alle danske i Sydslesvig.

Gensynet med Færøerne står for os ikke blot som et officielt besøg, men også som en familiebegivenhed, fordi Prinsen og jeg for første gang havde vore to drenge med på rejsen. Til alle på Færøerne, til hver ø og hver bygd, går vore gode ønsker for det nye år. Godthåbs 250 års jubilæum blev en kærkommen lejlighed til et besøg, hvor vi kunne være med til at fejre en begivenhed i Grønlands historie. Også det kommende år kan blive historisk ikke blot for Grønland men for hele Det Danske Rige. For i 1979 skal Grønlands befolkning tage stilling til indførelse af en hjemmestyreordning, som Færøerne allerede har det. Det er mit inderlige håb, at der hermed er skabt et redskab, som vil kunne bruges til at lede Grønland ind i en ny og lykkelig udvikling. Gid enhver i Grønland må føle, at de har del i det nye, som nu skal sættes i værk, og at de er med i dette betydningsfulde arbejde. Et samarbejde baseret på gensidig tillid og respekt vil tjene både grønlændere, færinger og danske til ære. Et godt nytår og godt mod ønsker jeg for alle i Grønland.

Det er gammel skik her i landet ved nytår, at der fra hvert hus går en tak for det gamle år til alle, som huset føler sig forbundet med. Prinsen og jeg og vore børn vil da sende vor hilsen til alle i Danmark og til alle danske, hvor de end færdes. Tak til enhver, der gør en indsats for vort land, stor eller lille, kendt eller ubemærket, og en tak for den venlighed og tillid, vi har mødt overalt, og for de mange varmende hilsener, vi har modtaget. Tak for det gamle år.

Hvad det nye år vil bringe for os selv, for vort land eller for hele verden kan ingen af os sige. Men ønsker og håb har vi hver især, og bekymringer, er de end nok så små, frygter vi alle: For ‘sorrig og glæde de vandrer til hobe’, det har vi alle måttet sande.

Så er det da mit håb, at 1979 må blive et godt år for Danmark og at glæden ikke må gå nogens dør forbi, men at vi også i det nye år må få dens ansigt at se. Lad os med fortrøstning ønske hinanden et velsignet nytår.

I aften må jeg fejre nytår uden min mand og min yngste søn. Derfor: Godt nytår, Henrik, godt nytår, Joachim, og alle, som I skal dele nytårsaften med. Gud bevare os alle sammen.

GUD BEVARE DANMARK"
1980,monark,Dronning Margrethe 2,"Ved et årsskifte er det skik at se tilbage. Når også årtiet skifter, kan vi ikke lade være med at betragte hele det forløbne tidsrum. Hvordan var det på hin aften i 1969, da 7o’erne stod for døren? Så vi ikke frem til et tiår, hvor vi skulle høste de rige frugter af 60’ernes opgang, da et vældigt lyssyn endelig forekom os berettiget; morgendagen ville blive endnu bedre end dagen i dag, vi havde lært at styre økonomi og samfund, nu skulle tidens løbske heste lystre vore tøjler. I dag kan vi nok huske, at de første advarselsklemt havde lydt. Ungdomsoprøret, som vi har valgt at kalde begivenhederne navnlig i 1968, viste sig at være mere end en pludselig influenza.

Vel havde ungdomsoprøret politisk sigte og talte økonomi som alle andre i sin tid. Men egentlig tror jeg kun, det var overfladen, der tog sig ud som et samfundspolitisk spørgsmål. Det var problemer af langt dybere karakter, der var den virkelige årsag til den uro, som navnlig de unge gav udtryk for. De hævdede sig i samfundsdebatten, tog nye initiativer på mange felter, søgte nye veje – somme tider næsten febrilsk. Mange gav det nyt livsindhold, men andre væltede det over ende og gjorde endnu mere rådvilde, eller det drog dem ned i narkotikaens mørke, hvor selv de gode viljer kun vanskeligt finder vej.

Man kan sagtens give problemerne navn og adresse, men er de i virkeligheden ikke tegn på en usikkerhed, som er af menneskelig art, og som deles af alle aldersgrupper og samfundslag? Jeg synes vores reaktion på 70’ernes energikrise og økonomiske nedtur tyder på det, for det er da en underlig mistrøstighed, der har grebet os alle sammen. Følte vi os simpelthen uretfærdigt behandlet af skæbnen, da 70’erne ikke kunne byde os den fortsatte fremgang, som 60’erne havde vænnet os til?

Det er ikke svært at beskrive det forgangne tiår i en bedrøvelig tone, men ingen begivenhed, ingen periode, hvor trist den end synes, er uden lyspunkter. Skraber vi de klamme, visne blade til side en dag i den sene vinter, står nye spirer altid parat. Jeg tror, 70’ernes gode arv til 80’erne er sådan en lille erantis, der hedder ny opmærksomhed over for det enkelte menneske, en genvågnende omsorg, ikke blot for naturen, men for hvert menneskes værd som enestående personlighed, som en uerstattelig tone i det store klanghav.

Min mand, vore to drenge og jeg lader i aften tankerne gå ud til alle egne af vort land, til ethvert hjem og til hver enkelt med en tak for det år, vi har oplevet sammen.

Blandt de mange gode minder er der et, som både Prinsen og jeg gerne vil fremhæve: nemlig vort besøg i Grønland, da hjemmestyreloven trådte i kraft. Det var en historisk dag for Grønland og dermed for hele Det Danske Rige. Gid den smukke optakt må blive et godt varsel for Grønlands fremtid. Et godt nytår ønsker jeg for hele det grønlandske folk, for hvert enkelt hjem i det fjerne nord.

De samme ønsker sender jeg også til Færøerne. Gid det ny år må bringe meget godt trods de vanskeligheder, som trods alt heller ikke det færøske samfund forskånes for.

Min tak og min nytårshilsen bringer jeg til alle, der virker i det danske samfunds tjeneste, ikke mindst til dem, der våger over vor sikkerhed. Ofte har de i deres arbejde udvist en offervilje, der gik langt videre, end pligten krævede.

Ved årets udgang går mine tanker også til alle landsmænd uden for landets grænser med en tak for den trofasthed, de viser deres gamle land. Hvad enten deres virke er fjernt eller nær, af kortere varighed eller er et helt livs indsats, er de med til at hævde Danmarks navn i hele den vide verden.

I denne nat lægger vi så det gamle år bag os og med det de vaklende 7o’ere. Står vi lidt rådvilde over for 80’erne? Ængstelige ved at ane nye vanskeligheder, urolige fordi vi meget vel ved, at det, vi nu kalder trangere tider, er for intet at regne mod, hvad vort land før har måttet gennemleve, eller hvad andre den dag i dag må tåle.

I gamle dage plejede man at fremstille årsskiftet som en  gamling, der går ud, mens det ny år banker på døren i skikkelse af et lille barn.

Skulle vi ikke prøve som de gamle at byde det ny år velkommen? Når et barn kommer til verden, er det dog altid med glæde og forventning, det modtages i familien, selv om ingen vil vove at spå det idel fremgang og lykke eller et liv uden bekymring. Vi véd jo, at vi selv skal gøre noget for barnet og med det, at uden vor indsats bliver der intet ud af det lille væsen, er det end nok så lovende.

Lad os sammen tage imod 1980 og hvad det kan bringe vort land og os hver især. Måtte vi alle sande, at der er brug for hver enkelts indsats og omhu og fortrøstning:

Så kan vi alle ønske hinanden et glædeligt nytår.

GUD BEVARE DANMARK"
1981,monark,Dronning Margrethe 2,"Hvad hjertet er fuldt af må komme allerførst, og jeg kan ikke begynde denne aften uden at bringe en tak for det gamle år. Både på rejser rundt i landet, ved festlige lejligheder og i det daglige modtager jeg, min mand og vore to drenge så megen varme og sympati fra alle sider, at det gør hver dag rigere. Til min 40 års fødselsdag modtog jeg gaver og telegrammer og hilsener, som jeg er uendelig taknemmelig for, men først og fremmest vil jeg sige tak for de kærlige tanker, jeg føler ligger bag al denne hyldest, og som er en støtte og en kilde til inspiration. For os alle i familien blev årets største oplevelse dog min moders fødselsdag, en dag, som hun vist nok selv frygtede, men som blev den smukkeste bekræftelse på, at hun ikke blot er elsket og respekteret, men at hendes liv og gerning har mening. En smukkere fødselsdagsgave gives ikke. Fødselsdage og nytår er en underlig foreteelse; i det daglige følger time på time, dage bliver til uger og måneder, og pludselig opdager vi, at et år er gået. At tid er et relativt begreb er ikke nogen floskel. For barnet er der en evighed til jul, når vi skriver 1. december, for de voksne er det `allerede jul igen’. Den unge møder hver dag med nysgerrighed og lægger utålmodigt år til år, den fyrreårige forstår pludselig, at mere end halvdelen af livet sandsynligvis er gået. Mennesker ældes, det ved vi, vort århundrede er ved at løbe ud, kan tiden også ældes, eller kan kulturer? Mange civilisationer har blomstret og er døde og begravet, hvad med vor egen, går den mon på hæld?

Det er, som om den økonomiske nedgang, vi oplever i disse år, snarere opfattes som en forløber for endnu værre ting end som en udfordring til os alle. Er det mon, fordi også de unge ubevidst aner, at vor civilisation er blevet gammel, at så alt for mange lader sig opsluge af narkotika? Det er næsten, som om de valgte hellere at springe i afgrunden nu, frem for at give livet en chance med al den risiko, som er en del af livet.

Der er meget, som kan bekymre ikke blot de unge i denne tid; der er økonomiske vanskeligheder, der er frygten for, at ufreden i verden skal brede sig med live problemer til følge, og der er arbejdsløsheden, der i år er mere omfattende, end den har været i lange tider.

Jeg tror, vi prisgiver alle de svageste i samfundet, hvis vi ser for sort på vor egen tid – for hvis de, der har kræfter, er modløse, hvordan skal så de svage gøre sig håb om, at morgendagen er værd at opleve?

Vist skal vi ikke bilde os ind, at vor egen civilisation er den bedste – endsige den eneste gyldige – og det samme gælder om vort eget land, om Danmark; men denne del af verden, dette land er vort, her er vi vokset op, her har vi rod, herfra vor verden går. Vi skal ikke ‘hygge os i smug’, men vi skal værne om vort land, vor kultur, vort sprog, ikke ved at lukke det inde i et glasskab på museet, smagfuldt belyst og med forklarende tekst – det skal ske ude på torvet, i vore hjem, i vore skoler, på hver arbejdsplads, der hvor livet er, hvor der kan blæse koldt og regne, men hvor solen også kommer.

I de senere år er mange mennesker kommet til Danmark ude fra den store verden, hvor vilkårene ofte er meget anderledes end hos os. Nogle slår sig ned for en kortere tid, andre håber at kunne lægge resten af deres liv og deres børns tilværelse blandt os i Danmark. Årsagerne kan være mange, ønsket om bedre vilkår, større tryghed, eller fordi de i Danmark ser en sikker havn. De er nu vore medborgere, dem skal vi gøre vort land begribeligt for, så at det har en mening for dem at indpasse sig i vort samfund. De er også med, når vi ønsker hinanden et godt nytår.

På denne nytårsaften sidder der ligesom i tidligere år mange danske tiden for landets grænser, både fjernt og nær. Til dem går mine tanker og min nytårshilsen med tak for deres trofasthed overfor, hvad der er dansk, og for den indsats de yder, og som gør deres land ære.

Til Færøerne og Grønland sender jeg mine gode nytårsønsker i glæden over den gensidige respekt og samhørighed, som præger forholdet mellem de tre folk i Det Danske Rige. Den tillid skal vi fortsat bygge på, og jeg håber og tror, at den vil bestå usvækket også i fremtiden.

For at et skib kan sejle, og tog kan gå, for at meddelelser kan nå frem, for at vi alle kan sove trygt, er mennesker i aktivitet tidlig og sent rundt om i vort samfund; hvad enten de er valgt eller hvervet til deres gerning, hvad enten de virker i det stille eller fremme i rampelyset, i forsvar og politi eller sygehuse, vil jeg rakke dem for deres gerning i det gamle år og ønske dem et godt nytår.

Fra i morgen skriver vi 1981, vi er i firserne – fattigfirserne, som nogle ynder at sige. Der er noget selvynkende i det udtryk, som jeg ikke kan lide, for fattige – ynkværdige bliver vi ikke, blot fordi vi har mindre råd end før, men fordi vi med os selv ved, at vi ikke har sat nok ind på at holde modet oppe hos os selv og hos hinanden.

Mennesker, der bliver genstand for oprigtige beundring, er næsten altid dem, der gør mere end det blot nødvendige, vi kalder dem ofte `enere’ som en særlig hædersbevisning; men egentlig er det vor egen fallit-erklæring, vi dermed udtrykker, for vi har hver og en noget, vi skal gøre, og jeg gad vide, om vi ikke altid kunne gøre mere. Det nødvendige holder os og vort samfund i gang, men det lille – eller store – ekstra nap. det bringer os videre, både vort samfund og os selv, hver enkelt af os. Vi skal ikke lade tiden slæbe os ved hårene baglæns ind i 1981, vi skal selv, uforknytte, gå det ny år i møde og af hjertet ønske hinanden et godt nytår.

GUD BEVARE DANMARK"
1982,monark,Dronning Margrethe 2,"Så gik der atter et år, tolv måneder, 365 dage, som er gennemlevet på godt og ondt, gennemslidt vil mange mene. Udgangen blev hård, vinteren satte tidligt ind, en storm fejede over landet, væltede træer, satte marker under vand, kostede dyrt, kostede menneskeliv.

Som Danmark ligger, er blæsten en del af vor hverdag, men naturkræfternes fulde styrke kender vi kun dårligt; de, der bor nær det store vand, og de, der har deres udkomme på havet, ved, hvad der kan hænde, men de fleste af os er vant til at give digteren ret:

`Under vejrs og vindes nåde

ligger lander dybt i ro.’

Det passer endnu, selv om uenigheden herhjemme kan være ganske iøjnefaldende. Men vort land er frit, som det har været i tusind år. Den frihed bør vi skatte på, ikke mindst når vi ser, hvad andre må døje, som ikke er fri, eller som føler deres frihed truet, og hvad de er parat til at ofre.

Vi danskere er så mange slags, vi har forskellige vilkår, vi har forskellige meninger om tilværelsen i al almindelighed og om de løsninger, vi ønsker på dens problemer, men vi er sat her på denne del af kloden, i dette land, i Danmark, det er vor fælles baggrund og vort fælles mål, så må vi også kunne stå sammen, når vi føler os mindre inspirerede, og når opgaverne virker besværlige.

Det gælder ikke blot om at forstå de andres synspunkter, men i endnu højere grad om at respektere dem. Og grunden er den simple, at disse andre, denne anden, er vort medmenneske. Det skulle være demokratiets kendetegn, ikke at de fleste har ret, men at alle giver plads for hinanden. Det er nok et ønske, vi alle gerne ville overføre på verdenssituationen; men lad os nu bare begynde med os selv, i vort land, på vor arbejdsplads, i vor egen familie. Ville det ikke være et nytårsforsæt, som vi kunne blive enige om?

Et vanskeligt år er langt. Den økonomiske krise er det ikke lykkedes at overvinde, hverken herhjemme eller ude i den store verden. Endnu længere virker året, når vi må indse, at det nye vil indeholde de samme vanskeligheder som det gamle. Allerlængst har året været for den arbejdsløse.

Krisen har gjort sit til at øge den usikkerhed, som vi alle føler over for 1982, en usikkerhed, som særlig de unge mærker som en trussel, hvad enten de står uden arbejde eller ved deres egen arbejdsplads truet, eller det er den verdenspolitiske usikkerhed, der skræmmer dem. Vi må alle sande, at i en tid, hvor der tales om sikkerhed som sjældent før, lurer usikkerheden også uden for vor egen dør.

Nytårsaften er det god skik at takke hinanden for det gamle år, den tak vil jeg gerne lade gå til enhver, som professionelt eller frivilligt stiller sig til rådighed for vort samfunds sikkerhed, og frem for alt tænker jeg på dem, der vover liv og førlighed for at redde mennesker i nød, på denne aften skal vi ikke glemme, at det også i år har kostet nogle livet.

Vore søfolk og fiskerne og alle, for hvem havet er det daglige livs vilkår, må i år være i vore tanker, dem vil jeg sende en særlig hilsen.

Næppe nogen lever havet så nær som det færøske folk, dem ønsker jeg- `gott nyggjár’.

Det grønlandske folk oplever naturens barske alvor i dagligdagen, min mand og jeg glæder os til gensynet og til, at vore drenge også skal møde Grønland og det grønlandske folk næste sommer: `ukiortaami pilluaritsi’ ønsker vi alle.

Danmark er ikke et stort land, men danskerne var aldrig bange for at engagere sig i det fremmede; til de mange, som er rejst ud, og ganske særligt til dem, der har påtaget sig at hjælpe rundt omkring i verden, vil jeg rette en nytårshilsen med en tak fra deres land for den offervillighed, de lægger for dagen. Min nytårshilsen går også til vore landsmænd syd for grænsen og til vore mange medborgere, som er kommet hertil fra andre himmelstrøg.

I aften vil jeg også gerne bringe en personlig tak for al den venlighed og betænksomhed, som bliver Prinsen og mig og vore to drenge til del snart sagt hver eneste dag i året.

Det er ikke blide sange, der synges ved det ny års vugge. Januar er en barsk måned, kold og lang, regningernes tid, uindbydende – ikke mindst i økonomisk vanskelige tider. Om sent eller tidligt, så må foråret komme, det ved vi. Vintertiden må gennemleves, den må tåles, vi er ikke herrer over dens forløb, men dens virkninger bekæmper vi, det er nødvendigt, dertil behøves både de gamles erfaring og de unges gåpåmod; da kræves det af os, at vi ikke tager modet fra hinanden.

Er vinter kommen, kan vår da være fjern?

Lad os takke alle, der i en vanskelig tid røgter deres hverv, stort eller lille, der støt bliver ved, også når det sker næsten i trods. Hver enkelt, der ikke opgiver håbet, er med til at skabe lidt mere håb for alle andre.

I tillid til det håb vil vi ønske hinanden glædeligt nytår.

GUD BEVARE DANMARK"
1983,monark,Dronning Margrethe 2,"Det er en gammel skik at samles nytårsaften for at tage afsked med det gamle år og byde det nye år velkommen. Det kan ske under festlige, lidt løsslupne former, det kan være en aften til stille eftertanke, eller det kan være den aften, da familien samles om gamle traditioner. Det er i hvert fald en aften, der ikke skal være som alle andre, det føler de fleste af os.

For mig er det blevet den aften, hvor jeg kan henvende mig direkte til mange mange mennesker og har mulighed for at tale om noget af det, der angår os alle, og som nytårstiden gerne får os til at tænke lidt mere over.

Hvad er det for et år, vi har oplevet sammen her i Danmark, det 1982 som nu næsten er forbi? Den krise, som vi længe har levet med, kan vi nu alle mærke, og mange har den ramt hårdt. Danmark er måske ikke helt det lykkeland, som vi engang syntes, det var, eller mente det ville blive. Dog kan de, der har oplevet tidligere tiders kriser, nok fortælle os, at der er meget stor forskel på dengang og nu.

De fremskridt, vi har oplevet i den sidste menneskealder, er uden sidestykke i vores historie. Både socialt og kulturelt har vi udbygget vort samfund på en måde, som tidligere generationer næppe kunne forestille sig, og den enkelte har fået udfoldelsesmuligheder, som før var de færreste beskåret. Vor dagligdag er blevet nemmere ikke mindst takket være den ny tids teknik: vi køber, vi rejser, vi bruger.

Vi er blevet et overflodssamfund – men hvordan lever vi med overfloden? Er vi blevet `forkælede, egoistiske og utaknemmelige’, som en bekymret sortseer frygtede det et par år efter krigen, da opgangen så småt kunne skimtes?

Vi har fået så mange materielle goder, som tidligere tider aldrig har kendt til og dem lever vi godt med, så godt at de forekommer os uundværlige. Ja, men overflod, siger vi, vi har jo krisetider, og de har stået på i adskillige år? Det kan gerne være, men sammenlignet med hele vor jord lever vi stadig i et samfund, der har overflod. Vi har taget os lidt sammen, vi har fundet et nyt begreb, `genbrug’, det skulle afløse vort hidtidige `forbrug’. Men de gamle, de kendte skam ingen af ordene, de brugte nok, men de brugte helt op – jo, selv `genbrug’ er et barn af overflodssamfundet.

Så er vi altså forkælede? Ja vist, men vi behøver ikke at opføre os sådan. 1982 har nok stillet hårdere krav til os, end vi har været vant til, og der er mange i vort samfund, som har grund til ikke at føle sig særlig forkælede. Især tænker jeg på dem, som er uden arbejde, og på de unge, der ikke kan komme i gang med et aktivt arbejdsliv. Det må bekymre os alle, og 1983 giver ikke alt for meget håb om snarlig bedring, i hvert fald er det vist ikke udefra, vi skal vente blidere vinde.

Så meget vigtigere bliver det da, at vi selv gør noget ved sagen, at vi står sammen her i vort land. Danmark er ikke stort. Men hvor ofte har vi ikke været stolte af os selv, netop fordi vi dog evner ikke så lidt. Vor lidenhed har jo også den fordel, at der ikke er stor afstand fra landsdel til landsdel, fra gruppe til gruppe, fra menneske til menneske.

For vi er da ikke for alvor blevet så egoistiske, at vi kun kan tænke på os selv, kun tale med vores egen gruppe, kun regne med folk fra vor egen landsdel, at vi kun vil have noget at gøre med dem, der ser ud som os selv, lever som os selv, er som os selv? I de gode år åbnede vi vore døre for mange mennesker fra andre egne af verden. Nu, hvor der er knaphed, må vi ikke slå hånden af dem. De står langt svagere end os, fordi de ikke er vokset op med vore normer eller er helt fortrolige med vort sprog og vort livsmønster. 1983 er ikke bare vores år, det skal også være deres.

Grønlandsrejsen i sommer blev for min mand og jeg og for vore to drenge den helt enestående oplevelse. Det var dejligt at gense landet og at møde så mange mennesker fra by og bygd. Der sker så meget i det grønlandske samfund i disse år, også der er der nok af problemer at slås med. Men det var en glæde at se, hvor ansvarsbevidst og fortrøstningsfuldt der tages fat overalt. En tak for i sommer skal lyde fra os alle fire og et godt nytår.

Til Færøerne sender jeg mange tanker og ønsket om et godt nytår for hele samfundet og for alle hjem. Også i år går mine nytårshilsener til alle danske i det fremmede og til alle, der enten nærved eller langt borte hæger om deres danske arv og sind.

Det arbejde, der udføres af ordenens håndhævere, er ofte forbundet med store vanskeligheder, og de udsættes endda for alvorlige knubs og ringe forståelse. Vil dem og til alle andre, der står i vort samfunds tjeneste, vil jeg bringe min tak og mit ønske om et godt nytår.

Her ved årsskiftet må vi nok indse, at vi er blevet lidt blødsødne, og det er nærliggende at skyde skylden på de gode tider, vi har haft. Men lad os ikke foragte de gode tider af den grund – det ville dog være den største utaknemmelighed. Lad os hellere prøve, om vi ikke af de gamle kan lære lidt af det tålmod, som de viste over for livets tilskikkelser. Ikke det opgivende tålmod, men den sindets ligevægt, som ikke gør modgang til en katastrofe, men til en `udfordring’, som gør, at vi vender os til vore naboer for at se, om ikke de har brug for noget, vi kan hjælpe dem med. Det gælder ikke blot vort forhold til folk i den tredje verden, for hvem den globale krise er en ulykke. Men det gælder også dem henne om hjørnet, det ældre ægtepar nedenunder eller dem af vores egen familie, som vi måske er ved at glemme, fordi de ikke bor lige i nærheden.

Man må ikke bære julen ud, hedder det. Lad os omskrive det udtryk, lad os bære nytåret ind hos hinanden og ønske et godt og glædeligt nytår for hinanden og vort land.

GUD BEVARE DANMARK"
1984,monark,Dronning Margrethe 2,"Det er igen blevet nytårsaften, i morgen tager vi hul på et nyt år, ikke noget rundt årsskifte, blot det fjerde i firsernes række – og dog.

1984 er der nok mange, der har set hen til med en vis gysen, for ikke sandt, fremtidsromanen `1984′, skrevet for mere end tredive år siden, har ved sit knugende billede af et samfund, hvor al frihed og menneskelighed er undertrykt, på en eller anden måde givet en skæbnesvanger klang til det årstal, også for de mange, der ikke selv har læst bogen.

Men lad os nu først og fremmest huske på, at bogen `84′ netop er det omvendte af `48′, det år romanen udkom, og et tal er et tal – ikke andet, så vi må ikke lade os skræmme af tallet 84 mere end af – 5 eller – 6 eller 87.

Vi må netop ikke lade os skræmme. Skrækslagne mennesker er det nemmeste bytte for alt, hvad de mest frygter, en forskræmt bilist kører bestemt ikke sikrere end den roligt årvågne.

Den bange kan man binde hvad som helst på ærmet.

Vi lever i vanskelige og farlige tider, derom er der ingen tvivl, men også ved dette årsskifte kan vi konstatere at vi har levet endnu et år i frihed og fred – hvor mange steder i verden kan man sige det?

Jo, i Danmark, i den vestlige verden. Her er vi stadig frie folk i frie lande med ret til og mulighed for at udtrykke vor mening, som vi hver især ønsker det. Med adgang til at give tanker og følelser luft, hvor vi vil, og når vi vil, ikke uimodsagt – deri består friheden også – men uhindret.

Men denne frihed forpligter. Den kræver, at vi under andre samme ret til at komme til orde, som vi forlanger for os selv. Det kaldes tolerance. Men tolerance betyder vel at mærke ikke, at det ene standpunkt kan være lige så godt som der andet.

Tolerancen er nemlig intet værd, hvis vi ikke også respekterer os selv og vort eget standpunkt.

Vi er et lille land, og fem millioner er ikke mange. Vi har som danskere nemt ved at finde vor identitet, som man kalder det. Vi bliver ikke borte for os selv i et talløst menneskemylder.

Derfor er det vigtigt, at vi også forstår, at andre har en identitet, som de ikke vil miste, selv om de har slået sig ned her hos os og ønsker at være en del af vort samfund.

Hvad der sker i vort land og i verden ude omkring vil præge året for os alle. Alligevel vil det ny år tage sig forskelligt ud for hver enkelt, og hver især må vi spørge: hvad vil der ske for mig, for min familie, mine venner, i året der kommer? Vil det indeholde mærkedage, uventede som uforudsigelige?

En aften, nytårsaften, har for mig fået en ganske særlig vægt, en betydning, som ingen anden i hele året. Her føler jeg, at jeg kan få folk i tale, både i Danmark, på Færøerne og i Grønland, og sige tak for det år, vi har haft sammen. Sige tak for den indsats, som hver især har gjort – det være sig begivenhedernes brændpunkt eller jævnt og stille der, hvor ingen synes at mærke det.

Sige tak, ikke mindst for alt, hvad min familie og jeg selv modtager af venlighed og varm interesse både ved særlige lejligheder og i vor daglige færden.

Jeg ønsker et godt nytår for Grønland trods alle vanskeligheder og trods det uberegnelige klima, som truer med at gøre alting endnu mere besværligt, gid der også denne vinter og hele dette år må være mange lys i mørket.

Til maj går turen atter til nordover for Prinsen og jeg. Vi glæder os til at gense Færøerne, og jeg sender mine varmeste nytårshilsener til alle, der har hjemme på de lysende grønne øer i det gråsorte hav.

Det er søen, der præger det danske rige i stort og småt, derfor skal en særlig nytårshilsen også gå til alle, der har deres dont på eller ved havet, særligt til dem, der må være hjemmefra på denne aften. Ja til alle – fjern eller nær – der trofast føler Danmark som deres eget, sender jeg min nytårshilsen.

Til de mange overalt i landet, der året rundt gør deres indsats for, at det danske samfund kan leve sin hverdag i tryghed og ro, sender jeg en særlig hilsen og tak.

Det gælder ikke blot politiet og forsvaret, men også alle andre, der virker i samfundets tjeneste, og som altid viser sig rede til at gøre en ekstra indsats, når det kræves.

Har 1983 end været fredeligt og godt for Danmark, er der dog altid mange, for hvem året gik tungt, og som føler, at de næsten har mere at slås med, end kræfterne kan klare. Dem må vi alle ønske et godt, ja, et fornyende nytår, hvad enten det er sygdom eller personlige sorger, der har ramt dem, eller de står uden arbejde måske gennem lange tider.

Et årsskifte er et skel, men om det bliver epokegørende eller ej, det kan vi ikke vide. Mange gange i historien har man ment, at man stod ved en skillevej for at senere at indse, at den ny tidsalder for længst var indledt. Andre gange var det først ved tilbageblik, man måtte konstatere, at den dato eller det år blev skelsættende.

Hvad 1984 vil blive, kan vi ikke vide, hvad det gemmer til os af glæder eller sorger er skjult. Så lad os møde det ny år hverken blåøjede eller som strudsen med hovedet i busken, men med fortrøstning og uforfærdede.

Vel vidende, at `sorrig og glæde, de vandre til hobe’, så kan vi ønske hinanden et godt nytår.

GUD BEVARE DANMARK"
1985,monark,Dronning Margrethe 2,"Nytårsaften lader vi tankerne gå tilbage; det gamle år passerer revy og får karakter; det gør journalisterne for os, politikerne og alle andre, som vi plejer at lytte til; det gør vi også hver især.

Men lad os i aften kaste blikket længere tilbage i tiden, lad os forestille os nytårsaften 1944. Det sidste krigsnytår. Vi er mange, som ikke har mulighed for selv at huske den tid, men vi kender til den fra vore forældre og bedsteforældre. En mørk tid, kulde ude og inde, mangel på de fleste bekvemmeligheder, usikkerhed, angst, spændt forventning. De må have vidst, hvad der lå i ønsket om et godt nytår. Det nye år måtte blive bedre. Og det blev bedre; det blev befrielsens år 1945. Freden og friheden kom tilbage til os danske – den fred og den frihed til selv at bestemme over vores tilværelse, som det har været vort held og lykke at kunne beholde siden, og som det må være vores pligt at sørge for at bevare til vore efterkommere.

De 39 år, som fulgte efter, har alle været gode år, dyrtid og bekymringer ufortalt, for vi er herrer i vort eget hus. Vi har kunnet indrette os, som vi selv ville, med et velfærd og en velstand, som for 40 år siden måtte have forekommet næsten utænkelig, og i dag for mange af verdens folk må synes uopnåelig. Skal vi så igen ønske os et bedre nyt år, end det der gik? Er det ikke at stille sig forkælet an i en verden, der rummer så megen nød, så megen gru og ulykke?

Hvor naturkatastrofer lægger liv og værdier øde, hvor sulten hærger – der taler man ikke om et godt eller bedre nyt år, der gælder det om overhovedet at få et nyt år at leve i.

Ikke blot den materielle nød, mangelen på det nødvendigste, er vi forskånet for her i Danmark. Hos os hersker også den fred, det frie politiske liv og de ordnede samfundsforhold, som gør vort land til en eftertragtet havn for mange. Med vidt forskellig baggrund kommer flygtninge hertil, kvæstede somme tider både på sind og krop. Vi tager imod dem og er nok også lidt stolte over, at de har valgt netop vort lille paradis, men når vi ser dem stå famlende over for vort livsmønster og vort sprog, så kniber det alt for hurtigt med gæstfriheden, og skuffelsen melder sig på begge sider.

Det er der også andre, der har måttet føle, nemlig gæstearbejderne og deres familier. Nu er tiderne lidt mindre gunstige, end da mange af dem kom hertil, og det går ofte hårdere ud over dem, der igennem generationer er indlevet i den danske hverdag og derfor har sværere ved at omstille sig. Så kommer vi med vores `danske humor’ og små, dumsmarte bemærkninger. Så møder vi dem med kølighed, og så er der ikke langt til chikane og grovere metoder – det kan vi ikke være bekendt.

Hvis vi ønsker, at det nye år skal blive bedre end det gamle, så er her et godt sted at begynde.

Et nyt år er en ny chance, nye muligheder, ikke mindst for den, der er ung. Men de unge har det slet ikke så let i dag, trods al tale om ungdomskultur og alle gode tilbud om sport, mode, musik og underholdning. For det kan være vanskeligt at slå sig igennem, problematisk at finde og få lov til den uddannelse, man ønsker sig, og usikkerheden om der vil være arbejde til en, når man en dag langt om længe er færdig.

Alligevel har unge mennesker i dag måske en fordel frem for generationen umiddelbart før. For de tror bestemt ikke på, at de stegte duer kommer flyvende ind i munden på dem. De er vokset op med noget, der kaldes krisetider, de ved, at der skal gøres en indsats.

Der er så meget nyt, der vælter ind over os i dagligdagen: der er nyhederne, somme tider meget ængstende, der er den nye teknologi, som kan være både forbløffende og skræmmende.

Jeg tror ikke, vi ukritisk skal tage imod alt nyt, for så mister vi fodfæstet og bliver rodløse, men afviser vi til gengæld det hele som noget fremmed og fjendtligt, går vi i stå hver enkelt af os og med os vort samfund.

Vanskeligheder og bekymringer har alle mennesker, vi lever ikke et år, uden at der er noget, vi kunne ønske var faldet heldigere ud, eller uden at vi fortryder både det ene og det andet af det, vi har sagt eller gjort; men når alt kommer til alt, og vi har stillet vore krav og udtrykt vore forventninger til fremtiden, så er det dog vor egen indsats, og ikke mindst vor egen indstilling, der bestemmer, hvad det nye år skal blive til, om det bliver til at ha’.

I dette år har Prinsen og Jeg igen haft den glæde at være på Færøerne; til mine gode nytårsønsker til det færøske folk vil jeg gerne føje min mands og min tak for al den gæstfrihed, vi mødte, og for den oplevelse det altid er at besøge det færøske samfund.

Et godt nytår ønsker jeg også for Grønland, som jeg nåede at gæste et kort øjeblik i den tilstundende vinter.

Endelig føler jeg trang til sammen med Prinsen, kronprins Frederik og prins Joachim at sige tak for det år, der er gået, en tak til alle de mange overalt i landet, der har gjort 1984 til et godt år både for mig og min lille familie.

Specielt ved jul og nytår er der mennesker rundt omkring i verden, som sender deres tanker hjem til Danmark, hvad enten de er rejst ud for bestandig, eller det kun er for en kortere tid, de opholder sig i det fremmede, eller er på langfart. Til dem alle og de mange syd for grænsen, hvis hjem er så dansk som noget, sender jeg mine varmeste hilsener og ønsket om et godt nytår.

Nytårsnat er der mange, som må gøre tjeneste i forsvar, civilforsvar, politi og brandvæsen, på hospitalerne og ved andre livsvigtige institutioner. Til dem og til alle, der sørger for, at årets timer og døgn kan forløbe trygt og roligt for os, sender jeg min tak og min nytårshilsen.

Nytår for 40 år siden og det nye år, vi nu går ind til, hvad har de tilfælles? Den glæde, som sprang ud den 4.-5. maj 1945 den opleves kun på baggrund af det, der gik forud, den kan ikke blive vores i 1985, den glæde skal vi ikke give os til at efterligne. Men optimismen og troen på en morgendag, der bliver bedre, fordi vi selv er med til at gøre noget ved det, der skal vi lægge i vore nytårsønsker til hinanden, når vi siger godt nytår.

GUD BEVARE DANMARK"
1986,monark,Dronning Margrethe 2,"I lang tid har jeg set frem til denne aften. Ikke uden ængstelse har jeg tænkt: `Hvad skal jeg sige i min nytårstale?’, men ved nærmere eftertanke er spørgsmålet snarere: `Hvordan skal jeg begrænse mig?’

For jeg føler det som stor forpligtelse og et sandt privilegium at have denne lejlighed til at henvende mig til hele befolkningen, og som en virkelig glæde, at så mange giver sig tid til at være sammen med mig i disse minutter.

Det er i sandhed en gave at leve i et land, hvor vi alle, regent og borgere, ministre, politikere og organisationer, har lov til at tale med hinanden og lade hinanden komme til orde.

At lade hinanden komme til orde, det skulle gerne være adelsmærket for et folk og et land, som er demokratisk. Vi skal kunne tale sammen for at kunne nå til enighed, men vi skal også tale sammen, for at alle vore forskelligheder kan komme til udtryk. For vi er jo ikke kvæg eller får eller myrer, vi er mennesker med hver sit liv, sin skæbne, sin historie, sin stemme. Danmark er ikke et stort land, men det rummeligt, og det er fredeligt, det har vi altid ment; og når man i udlandet endog roser os for det, er det kun rimeligt, at vi også bliver stolte. Det er dejligt at være kendt som et velfungerende samfund, at være kendt for vort gode kunsthåndværk, for dygtige ingeniører, landmænd, forretningsfolk. Vi bliver glade, når man bemærker vores indsats i internationalt hjælpearbejde, både de store kampagner og de mange små, men væsentlige bidrag, der ydes, også i gerning. Det er heller ikke så ringe at være kendt som den rød-hvide skare, der kan larme festligt ved en fodboldkamp og juble over vort dygtige landshold.

Fra det store udland når meddelelserne om gru og rædsler ustandselig til os; vi gyser og skutter os: Gud ske lov, sådan er det ikke her, vi er nemlig så hyggelige! Og alligevel! Har vi ikke i de senere år set alt for mange eksempler på, at vi også kan gå over stregen? Har vi ikke set voldeligt fremfærd, kynisk råhed også herhjemme? Det nemmeste er at tænke: Heldigvis var det ikke en af vore, ikke på vor egn, ikke i vores gade, – men det var jo netop i Danmark, det er vores egn, vores gade, det er en af os. Det må vi som danskere også hæfte for. Alle vi, der bor i dette land, må dele godt og skidt med hinanden, det var det, den kendte fædrelandssang ville huske os på, og som vi kan gøre tydeligt ved at ændre et enkelt ord:

`Hver glans, hver plet må jeg bære,

som falder på Danmarks navn.’

Fædrelandssang, fædrelandskærlighed – er det ikke ensidigt og selvtilstrækkeligt i en verden, som den tekniske udvikling har fået til at skrumpe, og hvor ingen kan eller bør være sig selv nok?

Den selvtilstrækkelighed kommer vi bare ikke til livs blot ved, at vi sætter millioner af til u-landshjælp, ved at vi organiserer store indsamlingskampagner og helhjertet slutter op om dem med penge og sang og med underskrifter på indignationens lister. Engagement og offervilje er der så sandelig brug for; men vi skal nok passe på, at netop dette ikke bliver en hovedpude for vores samvittighed.

Danmark er det land, vi lever i, hvad enten vore rødder går langt tilbage og måske fortaber sig l en fjern fortid, eller vi først for nylig har slået os ned her. Der er ikke verdens centrum, men det er midtpunktet for vor verden. Derfor må vi tage vare på det og på hinanden.

At være glad for sit eget land, være stolt af det, holde varmt og inderligt af Danmark, er ikke noget at skamme sig over. Det er noget, der giver ballast i en verden, der overøser os med medietilbud om under-holdning, og i en tid hvor strømme af oplysninger vælter ind over os og er ved at tage pippet fra mange, både unge og gamle. Viden og kunnen har vi brug for og sund fornuft, når vi skal skelne mellem godt og ondt, mellem ret og uret; men når det kommer til stykket, er hjertevarme og hjertelighed det, vi aldrig må glemme. Hjælpsomhed på verdensplan er fint; hjælpsomhed i dagligdagen mod de mennesker, der omgiver os, kan vi slet ikke leve foruden.

1985 har for min familie og mig i særlig grad været .il-et, hvor vi har fejret min moder dronning Ingrid for ;o års gerning i Danmark og som dansk. Hvad der gjorde jubilæet uforglemmeligt for hende og for os var ikke mindst de mange varme tanker og ønsker, som hun modtog fra alle sider og fra hele landet.

Prinsen og jeg og med os kronprins Frederik og prins Joachim vil også sige hjertelig tak for det gamle år til alle nær og fjern.

En tak og et ønske om godt nytår til Færøerne og Grønland, der deler megen sol og vind med Danmark, men som også har deres eget vejr. Et ønske om godt nytår og en tak for sidst til de små grupper af mænd i det fjerne Nordøstgrønland og til beboerne i Scoresbysund, der var vore værter i april.

En særlig hilsen til dem, der har havet som arbejdsplads, til fiskere og folk i handelsflåden, og en tak til de mange i værn og politi, hvis opgave det er at værne om vor fred.

En hilsen med gode nytårsønsker til alle danske uden for landet, til de danske syd for grænsen, og til vore gæster i Danmark. Alle er de med til at gøre begrebet dansk bredere og Danmark rummeligere.

I vinterens mørkeste dage kæntrer året, det vælter ikke som et isfjeld, dramatisk og frygtindgydende, men et skifte sker umærkeligt i nattens timer, og vågner op til et nyt tal, et nyt år: 1986.

Hvad skal vi så i det nye år? Alle har vi en dagligdag, som skal klares, måske med problemer, der kan synes uoverskuelige. Men lad os standse op et øjeblik for at tænke på det kommende år i lyset af det svundne. Lad os ønske for 1986, at det må blive et år præget af fordragelighed, hvor vi lader hinanden komme til orde, hvor vi indbyrdes kan være overbærende, og hvor humor og godt humør kommer til udtryk. Lad os give en hånd med der, hvor der er brug for det; og lad os også tage imod med et smil, hvis nogen rækker os hånden, hvor det kniber.

På denne sidste aften i det gamle år sender jeg da min varmeste hilsen til hver og en, med tak for året, der gik, og med ønsket om et godt og glædeligt nytår.

GUD BEVARE DANMARK"
1987,monark,Dronning Margrethe 2,"For mere end 1oo år siden skrev H.C. Andersen sit eventyr ‘Tolv med posten’ om årets tolv måneder, der kommer rejsende, viser deres pas og bliver lukket ind. `Når et år omme,’ slutter han, `skal jeg sige dig, hvad de tolv har bragt – dig, mig og os alle sammen. Nu ved jeg det ikke, og de ved det heller ikke selv – for det er er en underlig tid, vi lever i.’

På ny er 12 måneder gået – 365 dage. Vi har lært året 1986 at kende – glædet os over meget, ladet os oprøre af andet, men også henter trøst. Det er blevet lidt slidt, det gamle år, men det er fortroligt. Vi har vænnet os til det.

Alligevel kommer mange af os nok til at mindes 1986 som året, der for alvor viste os, hvor voldsomt, ja katastrofalt mennesket kan gribe ind i naturen. Forureningen er rykket os nær ind på livet, og konsekvenserne kan virke næsten uoverskuelige. Vi får let deri fornemmelse, at vi selv intet kan stille op; at det `de andre’, `de store’, der laver ulykkerne og bare lader stå til.

Men lad os lige standse op her. Er det virkelig rigtigt, at vi intet kan stille op? Passer det, at det kun er ‘de andres’ skyld?

Begynder det hele ikke netop med os selv?

Vi har igennem snart mange år gradvis og umærkeligt vænnet os til at have et helt andet forhold til ting, end man havde i tidligere generationer. De ting, vi bruger, og som omgiver os med i dagligdagen, forældes hurtigere. Der stilles ikke længere de samme krav til holdbarheden som tidligere, og vi kasserer og skifter ud som aldrig før.

Det er udviklingen, siger vi; og udviklingen har også givet os mange goder og fordele, som vi ikke skal kaste vrag på.

Men det er vigtigt, at vi viser omtanke, og at vi ikke lader ‘smide-væk-mentaliteten’ løbe af med os, så at vi glemmer at vise respekt og omsorg for de værdier vi har fået betroet.

‘Det er også dit tog’, hedder det på en af plakaterne i kampagnen for at komme hærværket i togene til livs. Og det er så sandt, som der er sagt. Det er, som om nogle tror, at det ikke gør noget, når det kun går ud over det offentlige – det er også os. Vort samfund er ikke andet end dig og mig og os alle sammen.

Vi kan på samme måde sige: Det er også din natur;’ `det er også dit land’.

Vi har et dejligt land. Men har vi ikke alle oplevet at komme tilbage til et kendt og skattet sted og ærgre os over, at der ikke længere er så rent og friskt, som vi synes, der burde være? Hvad mon det kommer af? Er det mon, fordi vi har taget det for selvfølgeligt – fordi vi ikke forstår, ar vi hver især skal passe på det?

Vi smider et lille stykke papir – hvad gør det? Men når der først ligger 100 små, krøllede stykker papir – og meget andet – så er det ikke så uskyldigt mere, så er det noget griseri – så er forureningen begyndt.

Vi er ved at forstå, at de ydre omgivelser er en del af den arv, vi skal forvalte, at også de naturgivne værdier skal gives videre til næste generation. Men det er ikke nok, at vi er opmærksomme på rammerne. Kernen i vor kulturarv er respekten for det enkelte menneske og viljen til at række en hjælpende hånd til den, der har hjælp behov. Det har vi lært fra barnsben, og vi har prøvet at indrette vort samfund efter det; men er det ikke ved at blive for koldt, for automatisk? Er der ikke en tendens til, at vi viser for megen respekt og for lidt omsorg, tager for lidt hensyn – menneskeligt hensyn?

Hvis 1987 kunne blive det år, hvor vi blev mere bevidste om betydningen af at vise hensyn – både i vort forhold til hinanden og til vore omgivelser – så kunne vi sige, at vi havde gjort god brug af det gamle år.

Hvert årsskifte er som en streg på tidens lange målebånd – et mærke, som er fælles for os alle; men desuden sætter hvert enkelt menneske og hver familie sine mærker, som gør året uforglemmeligt.

Kronprins Frederiks 18 års fødselsdag blev sådant et mærke – for ham selv, for hans forældre og hele hans familie; men desuden blev det en mærkedag, som mange mennesker landet over tog del i. Jeg ved, at det gjorde et stort indtryk på ham selv; men for min mand og mig blev det også en dag, som vi ikke glemmer. Jeg vil gerne her i aften takke for al den opmærksomhed, som blev vist os. Jeg vover at tro, at så mange deltog i begivenheden, fordi det i enhver familie er noget særligt, når børnene bliver voksne, når de tager fat på det ansvar, der lægges på enhver os i vort voksne liv. De flyver fra reden, siger vi; men samtidig ved vi fra os selv, at vort hjem og vores familie slipper vi aldrig helt, fordi den er en del af os selv. Det kan være et pres, som man kan dele med hinanden, både når det går op, og når det går ned.

Hvert nytår plejer jeg at sende mine hilsener til de danske uden for landets grænser, idet jeg håber, at de bag mine ord også vil mærke alle andre hilsener og tanker, som går fra os i Danmark til dem derude, nær eller fjern. Enhver vil sikkert kunne forstå, at denne nytårsaften er noget særligt for mig, og når jeg sender mine ønsker og hilsener, må jeg også tilføje: Godt nytår, Joachim.

Der er langt fra Danmark til Færøerne og Grønland – afstandene er store, forskellighederne mange; men de bånd, der knytter os sammen i rigsfællesskabet, styrkes af de varme følelser, vi nærer for hinanden. Jeg ønsker et godt nytår for Færøerne og Grønland – for de to landsstyrer, for der arbejde, der gøres i Lagting og Landsting, og for alle, der bebor de egne, som nok er fjerne men som har givet mig og min familie så mange uforglemmelige oplevelser.

Vort moderne samfund er kompliceret og sårbart på mange måder. Det kan kun fungere, når uendeligt mange dele, store som små, griber ind i hinanden, afpasser sig efter hinanden. Det består af os hver især, men samtidig af større enheder, der hver har sine opgaver at løse. Til alle de mange, der er med til at holde hjulene i gang, til at værne om vor fred og frihed og daglige velfærd, vil jeg gerne bringe en tak for året, der gik, og samtidig ønske et godt nytår.

Vi kan lægge det gamle år bag os, men vi kan ikke glemme det. Det er blevet fortid, men det skal ikke være en død vægt, vi må slæbe med os. Det skal blive en del af vores erfaring, som vi kan bruge, medens det nye år lægger dag til dag.

Om få timer begynder det nye år. Gid det må bringe os alle meget godt og glædeligt; måtte vi forskånes for ufred og ulykker og hver især finde trøst, når vi har det behov.

Et godt nytår ønsker jeg for alle.

GUD BEVARE DANMARK"
1988,monark,Dronning Margrethe 2,"Årstiderne veksler, glider umærkeligt over i hinanden. Solen står op og går ned, står op igen: en ny dag, næppe til at skelne fra den foregående. Egentlig er årsskiftet noget sært kunstigt noget!

Men sådan oplever vi det jo alligevel ikke. I morgen begynder ikke bare en ny dag, i morgen begynder det nye år. Vi skal skrive 1988 og tage fat på en frisk. 1988 er 400-året for Christian 4.’s tronbestigelse og 200-året for stavnsbåndets ophævelse; og begge begivenheder vil vi mindes og fejre rundt omkring i landet. Vel er der ikke nogen egentlig indbyrdes forbindelse mellem de to jubilæer; men mindeværdige er de.

For trods al nøgtern kritik kan vi ikke lade være at holde af Christian 4. for hans storslåede menneskelighed på godt og ondt; og med de store landboreformer i 1788 begyndte det Danmark, vi kender i dag.

Sådan at fejre og mindes fortiden, er det ikke det modsatte af at begynde på en frisk? Er det ikke at underkende det nye års ret til at være noget i sig selv, ligesom det kan virke lammende på et ungt menneske, når vi ustandselig siger: hvor du dog ligner din fader eller: det kunne din moder have sagt!

Nej, vil jeg mene. At tage fat på en frisk er ikke det samme som at begynde på bar bund. Når vi fastholder mindet om tidligere tider, er det ikke for med længsel at se tilbage på, hvad vi engang formåede. Disse jubilæer skal være os til stolthed og inspiration; vi kunne noget engang, vi danskere vi kan noget endnu. Der lægges mærke til os ude omkring i verden. Egentlig er det oftere i vort eget omdømme, vi ikke syner af noget.

Vi skal passe på, at vi ikke af misforstået beskedenhed kommer til at ligge under for den såkaldte jantelov og dens ‘… du skal tro, du er noget …’. Vel er den meget dansk; men den er farlig, hvis den ender med at gå os i blodet. Det kan føre til, at vi kryber i et hul og gemmer os for at prøve at overleve der, i mørke og ubemærkethed. Men er der et liv?

At krybe om, døve og blinde som huledyr, uden sans for hinanden eller for, hvad der sker ude omkring. Det ligger dybt i selve vor kultur, ja, i hele vores måde at tænke på, at respektere det enkelte menneskes værd. Lad os derfor vende Janteloven om og sige: du skal ikke tro, du er ingenting!

Vi skal tro på vort eget værd, tro på at vi betyder noget også som danskere. Vort land er ikke en afmægtig kedsomhedens baggård. Vi kan sagtens være os selv bekendt. Derfor tør vi fejre fortidens bedrifter. Og hvad enten vore rødder fortaber sig i fjerne tider, eller vi først for nylig har slået os ned her, kan vi godt samles om vor fortid. Den udgør en del af vor fælles arv.

Men kan vi tale om fælles arv, når vi ikke alle længe har haft hjemme i dette land? Jo, vi kan; for det er lidt som i et ægteskab. Der får man også del i sin svigerfamilies traditioner og historie, skønt de er nye og måske lidt fremmede for en. Det stiller krav til begge parter, men det er også en berigelse.

Vor arv, vort sprog, vort menneskesyn og vor kultur, kort sagt: Vor nationale identitet. Det fællesskab, som gør os til danske. Vi skal værne om det, men ikke skinsygt ruge over det. Vi skal være åbne over for alt, hvad der kommer udefra og prøve at gøre i vor egen tid, hvad vore forfædre så dygtigt forstod: At tage imod meget nyt, men næsten umærkeligt gøre det til vort eget, gøre det dansk.

Det slår mig gang på gang, når jeg har været på rejse i udlandet, og måske særligt i år, hvor rejsen gik så langt bort som til Australien og New Zealand: At danske i det fremmede altid lægges mærke til for de gode egenskaber, ikke mindst det, at de er danske. De er sig deres arv bevidst og forstår samtidig at være gode borgere i det samfund, hvor de befinder sig. Til dem og til alle fjern som nær, danske af sind og af rod, sender Prinsen og jeg vore gode nytårsønsker.

Langt mod nord og ude i det store hav ligger dele af Det Danske Rige. Grønland og Færøerne oplever i disse år vanskelige tider. Mit nytårsønske til der grønlandske og det færøske folk skal være, at de må bevare livsmodet, og at viljen til at påtage sig opgaver og stå modgangen igennem aldrig må svigte.

Når jeg udtrykker mine nytårsønsker til forsvar, politi og alle andre, hvis opgave det er at værne om vort land og vor dagligdag, må jeg sende en særlig hilsen til det unge værnepligtige mandskab, som i år også omfatter mine egne sønner.

Det er spændende, men ikke altid lige let at være ung. Vi ældre ser måske somme tider lidt skævt til dem: Hvordan er det dog de gør, siger, klæder sig? Men inderst inde er vi vel alligevel lidt imponerede over deres opfindsomhed og skabertrang og det gå-på-mod, de lægger for dagen, når de står over for tidens udfordringer. For alle landets unge ønsker jeg, at 88 må blive et godt år.

Et land, en nation, skal have plads til alle unge og gamle, stærke og svage. Der skal være plads til mange meninger; plads til at være enige, og til ikke at være enige. Det er godt, at vi af og til ser nøgternt på os selv og ikke ukritisk godtager hvad som helst; men vi skal ikke tidligt som sent være så kritiske, at vi lammer hinanden både i tanke og handling. Løft hovedet, frisk mod. Tag fat i det små, hvis det store er mere, end du kan overkomme. Du er jo en hel dansker, det er ikke så ringe.

Med Prinsen og vore to sønner vil sige en tak for året, der gik, og ønske et godt og glædeligt nyt år for alle.

GUD BEVARE DANMARK"
1989,monark,Dronning Margrethe 2,"’Man siger, livet har mange kår’. Den verselinje fra en af vore gamle salmer har meldt sig hos mig mange gange i de senere år. At salmedigteren nok var ude i et helt andet ærinde, gør ikke ordene mindre slående. For denne verselinje rammer kun alt for godt den følelse af mismod og magtesløshed, som kan gribe enhver af os, når vi læser om vold og hærværk i vore egne omgivelser; og når tv næsten daglig viser os andres sult og nød og bringer billeder fra krigsskuepladser og naturkatastrofer lige ind i stuen til os – ofte i selv samme nu, som de sker.

Der appelleres til os igen og igen, vi oprives, og vi rystes og bliver forvirrede. Så er det så bekvemt at indtage tilskuerens passive rolle. Og undertiden ser vi næsten ikke anden mulighed. Fjernsynet og de andre nyhedsmedier overøser os med stof. Alle slags nyheder står ligefrem i kø for at påkalde sig vores opmærksomhed.

Det bliver som at skulle åbne og læse to forskellige breve på én gang, svare på tre telefoner, samtidig med at naboen står og fortæller om sine fortrædeligheder og beder om at få hunden passet i ferien. Det bliver, som man siger: `bare for meget’.

Hvad kan vi dog stille op? Hvad nytter vores medfølelse eller endog vores hjælp i al den elendighed? Bliver verden bedre af det? Eller bliver vores samvittighed lidt bedre? Er det ikke et helt andet sted, man skal søge grunden til den usikkerhed og ængstelse, vi føler?

Vi lever i en tid, hvor meget er uafklaret, hvor vi snart længe har sat spørgsmålstegn ved overleverede normer og moralbegreber. Derfor kan det være frygtelig svær for os at skelne åbenhed og tolerance fra holdningsløs ligegyldighed. Derfor bliver det endnu sværere for de unge at vide, hvor de skal sætte grænser, og for os ældre at vide, hvordan vi skal hjælpe dem til det.

Vi vil så gerne være tolerante. Tolerance er en god egenskab, når det betyder, at vi vil lytte til andres mening, også når det, vi får at høre, skurrer fælt i vores ører; men det er svært: for det fordrer egentlig, at man selv er klar over, hvad man mener og tror og står for. Vi er så bange for at tage fejl, det vil sige bange for at tage ansvar. Se, der var det: Ansvar. Det er vel ikke ved at blive sådan, at ansvar er noget, de andre har for det, der går galt for en selv? Ansvar har vi for hinanden, men så sandelig også for os selv. Vi har ansvar for hinanden i familien, på arbejdet, i samfundet; men vi har samtidig ansvar for os selv hele tiden, både når vi kan være stolte af, hvad vi har udrettet, og når vi må skamme os så inderligt.

Derfor skal vi alligevel ikke give op og på forhånd fraskrive os vort medansvar for udviklingen eller vores mulighed for at præge den. Vi behøver heller ikke beskæmmende at dukke hovedet over vor lidenhed; for vort land har i virkelighed en rolle at spille. Der regnes med Danmark, når der skal ydes akut katastrofehjælp, vi er med til at hjælpe på mange måder, i mange verdensdele. I dette efterår har vi oplevet, at FN’s fredsbevarende styrker har fået Nobels Fredspris for 1988. Her har Danmark været med fra første færd, og i årenes løb har mange danske påtaget sig denne tjeneste. Vi kan godt være stolte over deres indsats under vanskelige og uvante forhold; jeg sender dem alle en særlig hilsen med ønsket om godt nytår.

Rundt omkring i hele verden er der mennesker, kendte som ukendte, der har deres rødder i Danmark, og som ved jule- og nytårstid sender tanker hjem; til dem alle, også de danske syd for grænsen, går mine nytårsønsker med en tak for, hvad de betyder for vort land.

Også i år bringer jeg en nytårshilsen til Grønland og Færøerne til by og bygd og til hvert enkelt hjem. Min mand og jeg glæder os til i sommer atter at gense Grønland, og vi håber, at der heller ikke vil gå for lang tid, før vi igen kan besøge Færøerne.

Danmark er et privilegeret land, hvor dagligdagen kan leves fredeligt og roligt; derfor gør det et stærkt indtryk på os, når ulykke eller vold pludselig bryder det vante mønster. Til alle, der har måttet opleve det chok på nærmeste hold, går mine tanker i aften; det gælder ikke mindst forsvaret og politiet, som må leve særlig udsat, for at vort land stadig kan være et godt sted at bo.

Det år, der er gået, har budt på mange oplevelser for min familie og mig. Det jeg særlig vil hæfte mig ved, er den varme og venlighed, der altid vises os, hvor vi end kommer, enten der er ved særlige begivenheder eller i det ganske dagligdags. Det siger jeg af hjertet tak for. Det er den største berigelse for min mand og jeg; og det giver vore to sønner både den tryghed og den udfordring, som de skal bygge deres tilværelse på.

Hjælpsomhed, tolerance, ansvarlighed det er egenskaber, vi gerne vil hendes på. Man det kræver indføling og selverkendelse, hvis det skal have nogen værdi.

Vi forfærdes, når vi hører om mishandling og anden grusomhed ude i verden. Åh nej, tænker vi; hvad mennesker dog gør mod hinanden! Som om naturens voldsomhed ikke kunne være nok. Men det er ikke kun derude, det sker. Vi oplever jo også vold og ondskab herhjemme. Og selv om vi Fordømmer det, véd vi vel inderst inde godt, at vi også selv, hvis vi var mindre heldigt stillede, kunne foretage os noget, vi nødig vil kendes ved.

Lad os gå ind i det nye år med øjnene åbne for, at vi alle er mennesker på godt og ondt. Lad os vise hjælpsomhed og tolerance og ansvarlighed over for andre i erkendelse af, at vi selv har behov for, at andre gør det samme over for os. Lad os gøre det til vort nytårsforsæt og vort nytårsønske for hinanden.

GUD BEVARE DANMARK"
1990,monark,Dronning Margrethe 2,"Oktober – november – december, og i morgen skriver vi januar på ny. Hvor blev de tolv måneder dog af? Kunne det ikke lige så godt være 1988 eller 1989 som 1990, der står for døren? Nej – ikke to årsskifter er ens, men denne gang er det, som om det er noget ganske særligt.

Åndeløst har vi kunnet opleve, hvordan udviklingen har forandret verden omkring os med rivende hast. For vort indre øje genkalder vi os de billeder, som aviser og fjernsyn har præsenteret for os. Rystende billeder, gribende billeder – fra alle verdens egne.

Men ingen kan bebrejde os, hvis vi især har hæftet os ved, hvad der skete i vor nærhed – ved opbruddet i Østeuropa. Bevægende er det, måske særlig fordi forhistorien blander sig med vore egne oplevelser. Den har fulgt os, som vi den. Der er jo tale om lande og folk, der ikke er langt borte, og som altid har tilhørt samme kulturkreds som vi, men hvis tilværelse i niere end en menneskealder har været afskåret fra vor virkelighed.

Når vi også ved dette årsskifte i taknemmelighed glæder os over at leve i et samfund og et land, hvor frygt og lukkethed ikke er vilkårene, bliver glæden så meget dybere, fordi vi ved, at mange flere nu går ind i det nye år med samme følelser som vore. For os er det en selvfølgelighed – andre steder er det et helt nyt lys, der tændes.

Men glæden kan ikke bortvejre en vis usikkerhed. Vi fatter ikke helt, hvad der er sket, og vi ved ikke rigtig, hvad det næste bliver. Står vi endelig på tærsklen til en tid, hvor frihed og fred, internationalt samarbejde og gensidig forståelse og tillid vil sætte varigt præg på denne del af verden?

Der bliver meget at tage fat på, også for os. For vi er jo netop en del af det Europa, som igen er ved at åbne sig. Der bliver fordomme at revidere, der bliver holdrunger at bearbejde, der bliver udfordringer at møde.

Det er nok ingen skade til at se sin egen situation i et andet perspektiv, og at standse op et øjeblik og besinde sig på det, der samler, frem for det, der skiller.

Vi har så meget at være taknemmelige over i Danmark. Vort samfund er rigt, vore menneskelige ressourcer er mange. Vi kan tænke og tale frit, alle de grundlæggende rettigheder, som man andre steder må kæmpe for at få anerkendt og respekteret, kan vi anse for selvfølgelige. Men vi ved jo godt, at det kan være anderledes, og det er værd at mindes ved indgangen til 50-året for den 9. april.

Frihed og fred er ingen selvfølge, og heller ikke omkostninger. Prisen kan være høj – hvor høj har vi oplevet i de seneste dage. Der kræves både vovemod og tålmod – og `hjerter, der aldrig bli’r tvivlende kolde’. Er det mon en historisk pointe, at Drachmanns ord fra vores elskede Midsommervise skal passe så smukt også i denne situation?

Frihed er ikke en vare, der kan bruges op, og som man altså må spare på. Man kan ikke lægge frihed på lager, for så mugner den. Man kan heller ikke besidde den som noget, andre ikke skal have, for så er der jo slet ikke tale om frihed.

For os er frihed uløseligt forbundet med den demokratiske proces, hvor meninger udveksles, brydes og bøjes mod hinanden. Ingen forventer, at vi skal ende med at mene det samme eller være aldeles enige om alle spørgsmål, og ingen skal forlange det. Men vi skal prøve at forstå hinanden, for hvis vi ikke vil lytte til, hvad andre siger, er debatten meningsløs, og hvis vi ikke bestræber os på at bevare følelsen af at høre sammen også i uenigheden, går fællesskabet i opløsning.

Friheden sikres ikke alene ved nogle ord i en grundlov. De giver rammen. Men det afgørende er, at vi bruger friheden og er parate til at dele den med hinanden. Det forudsætter – i det store som i det små – et medmenneskeligt engagement og en respekt for den enkelte, også når han eller hun er anderledes eller mener noget andet.

Frihed under ansvar taler man om. Men det største ansvar er medansvaret – det ansvar vi hver især har for hinandens frihed.

Det ansvar rækker videre end til vort eget ve og vel. Derfor er der mange danske rundt omkring i verden, som – udsendt eller på eget initiativ- virker der, hvor freden og friheden er truet. Til dem, men også til alle andre, hvis rod er i Danmark eller i danskheden, sender jeg min nytårshilsen og min tak for, hvad de gør, og hvad de betyder.

Prinsen og jeg var i Grønland i sommer, det var hjemmestyrets 10 års jubilæum, der fejredes. De dage blev ikke blot et varmt gensyn, men en bekræftelse på, hvad hjemmestyre og medansvar betyder. Vi sender begge vore hjertelige hilsener til Grønland og det grønlandske folk med ønsket om et godt nytår.

I aften går mine tanker også til Færøerne, og jeg mindes de mange oplevelser, jeg der har fået i årenes løb. Til sommer vil vi sætte kursen mod nordvest, og Prinsen og jeg glæder os til mødet med færingerne og deres dejlige øer. Med et `på gensyn’ ønsker vi begge et godt nytår for Færøerne og det færøske folk.

Et godt nytår vil jeg også ønske for alle, der virker i offentlig tjeneste. Ligesom forsvar og politi er de hver især med til at værne om vort samfund.

At ønske godt nytår er også at sige tak for året, der gik. Den tak gælder hele landet og alle, som jeg og min familie personlig har haft kontakt med.

Vi har der med at se året som et væsen med en egen personlighed: I januar taler vi om `det nye år’, året er ungt, fuldt af løfter om nye oplevelser, nye uprøvede muligheder. I december er det `det gamle år’, man kan ligefrem se det afbildet som en elendig gamling, der hinker ud af døren – opbrugt, udslidt.

Men gælder det denne gang? Passer det på 1989? Det var i efterårsmånederne, at 1989 satte sine grønneste skud, sine mest forjættede blomster. Det er som om, året blev yngre for hver måned, der gik. Trods de ugerninger og tragedier, vi har kunnet læse om eller selv kan have været vidne til, så blev det dog et mærkeår, et ungt år!

Det nye år står for døren, det vil blive mødt med et håb og forventning. Måtte det ikke gøre vore håb til skamme. Måtte det give en frisk start til alle, for hvem det forgangne år har været tungt. Måtte udviklingen fortsætte, så at vi også vil kunne se tilbage på 1990 som et år, der er værd at mindes.

Det skal være vort nytårsønske for hinanden. Med det ønske siger jeg: godt nytår!

GUD BEVARE DANMARK"
1991,monark,Dronning Margrethe 2,"Nytårstid er tilbageblikkets tid – og forventningens tid. I det gamle Rom var Janus, guden for januar måned, udstyret med to ansigter, et, der så tilbage, og et, der så frem. Også vi kan have brug for både at kunne se tilbage og frem. Hvad gav det gamle år? Hvad vil det nye bringe?

Sjældent er et nyt år blevet mødt med større forventning end året 1990 Og det blev virkelig et skelsættende år for vor del af verden, et år, der indfriede mange forventninger, selv de dristigste, både hurtigere og mere gennemgribende, end vi havde troet muligt. Mure blev nedbrudt, og skel, vi troede uoverstigelige, forsvandt. Spændinger, der syntes at låse alt fast i en sprængfarlig balance, blev løst op: Det blev forår med tøbrud efter en lang, lang vinter.

Meget kom frem i dagens lys, om undertrykkelse og om menneskelig afmagt, men også om menneskers håb og vilje til at overleve. Selv i Danmark, hvor vi vel mest har været tilskuere til begivenhederne, føler vi det som en befrielse. Vi havde igennem mange år næsten stirret os blinde på de mure, som spærrede af for udsynet. De skabte en afstand, som stod i skærende kontrast til de geografiske forhold og gjorde os mere fremmede for hinanden, end vi vist havde været på noget andet tidspunkt i Europas brogede historie. Nu kan mennesker igen mødes og færdes frit og uden frygt, og med egne øjne se de steder, som de kun kendte fra bøgernes billeder og fra ældre folks beretninger. Vi kan genfinde gamle bånd og knytte dem sammen på ny. Vi fornemmer alle, at vor verdensdel, Europa, er ved at blive hel igen. Det var den glædelige gave, som 1990 skænkede os.

Blev verden så bedre, smukkere, tryggere i løbet af 1990? Hele verden, ikke kun vort hjørne af den?

Nej, bliver svaret på det spørgsmål. Det er, som om konflikter bryder ud på nye steder, hver gang et stridsforhold bliver bilagt, mens andre ulmer videre under asken, konflikter, der synes at angå fjerne egne og folkeslag, men som alligevel kan gribe ind også i vores tilværelse, i vores dagligdag, og som gør os ængstelige for fremtiden.

Konflikter må kunne løses med lidt fornuft, siger vi. Men konflikter er menneskelige modsætninger, der dybest set afspejler modsætningerne i det enkelte menneske. For vi mennesker er nogle uberegnelige størrelser. Vi ved det fra os selv. Mennesker er i stand til at lægge de værste egenskaber for dagen for i næste øjeblik at vise storsind og næstekærlighed og offervilje.

Vi må indse, at vi lever i denne vekslen mellem lys og mørke, derfor må vi glæde os så meget mere hver gang, vi oplever noget, som vi fornemmer giver ny næring til lyset og håbet.

Tilværelsen i Danmark er ikke problemløs. Også blandt os kan mennesker have det svært. Det gælder dem, der er blevet ramt af sygdom eller sorg, dem der er uden arbejde, eller unge der ikke har kunnet komme i gang med en uddannelse.

Sammenligner vi os med andre egne af verden, også med lande, som slet ikke ligger langt herfra, må vi dog sige, at vi er privilegerede. Vi lever stadig i et blomstrende land, et velordnet samfund. Vi skal ikke efter årtiers ørkesløs indsats til at begynde forfra og bygge alt op fra grunden. Vi råder over næsten alle de materielle ressourcer, man kan ønske sig, skulle vi ikke have de menneskelige også?

Skal man virkelig med grund sige om os, at vi har skabt en tid, der er kold, og som kun regner med stræberen og den blanke succes?

Vi kan ikke ofte nok minde hinanden om, at selv om vi ikke personlig kan råde bod på alle ulykker eller afhjælpe alle savn, så kan vi heller ikke overlade hele ansvaret til det offentlige, til samfundet. Hver især må vi vare med til at udbrede lidt mere varme, lidt større glæde. Det skal ikke gælde bare vore nærmeste og vor egen snævre kreds. Vi kan give så meget videre ved et smil, et venligt blik eller en bemærkning – også til dem, vi ikke kender personligt. Den overraskende opmuntring, den uventede glæde er somme tider den, der varmer mest, det har vi vist alle oplevet.

På selve nytårsaften at kunne henvende mig direkte til så mange, føler jeg hvert som en forpligtelse og glæde. Det giver mig mulighed for at takke enhver i det danske samfund for, hvad de yder for vort land i stort som småt, og føje mine gode nytårshilsener til.

Mange danske må fejre jul og nytår uden for landet og fjernt fra den hjemlige kreds. De skal vide, at vi alle tænker på dem. Enten det er af pligt eller efter eget valg, må savnet føles stærkt netop denne aften, både for dem selv og for familie og venner derhjemme. Jeg bringer min og min families særlige nytårshilsen til alle, ikke mindst til dem, der forretter tjeneste under FN’s flag og til alle om bord i korvetten »Olfert Fischer«. Jeg er stolt af, at der lægges mærke til deres indsats, og at de er gode repræsentanter for Danmark.

Mine varmeste nytårshilsener går også til Grønland og det grønlandske samfund – og til Færøerne med en særlig tak for al gæstfrihed, der blev vist Prinsen og mig under vort besøg i sommer, og i november, da jeg var med til bispevielsen i Tórshavn. Jeg ønsker, at 1991 må blive et godt år for både det grønlandske og det færøske folk.

Tankerne går også til de mange syd for grænsen, hvis rod er i Danmark eller i danskheden. Måtte de finde styrke og glæde ved at fastholde deres tilknytning til Danmark og til alt, hvad der er dansk, også i det Europa, som nu tegner sig.

I tilbageblikket består et år af de begivenheder, der gjorde indtryk på os, ikke mindst de helt personlige, de hvor andre mennesker greb berigende ind i vor tilværelse og gav den nye dimensioner. Det føler vi en umiddelbar trang til at sige tak for.

Ingen lejlighed er mig bedre egnet til at sige personligt tak end netop den sidste aften i det år, hvor jeg fyldte halvtreds. At blive fejret på sin fødselsdag er noget af det mest ufortjente, der findes, måske er det netop derfor så festligt og så varmende.

Tak alle sammen – herhjemme såvel som ude. De var med til at gøre den dag så stor for mig. Det er en gave, som forpligter, og som har gjort mig både glad og benovet.

Også min mor, dronning Ingrid, fejrede rund fødselsdag i år, og skønt hun helst ville, at det skulle gå stille for sig, ved jeg, at den store deltagelse overvældede og glædede hende meget. Både hun og Prinsen og vore to sønner føjer deres tak til min for året, der gik, og de er alle med, når jeg i aften ønsker hver især et godt og glædeligt nytår.

GUD BEVARE DANMARK"
1992,monark,Dronning Margrethe 2,"Den lukkede dør, den ulæste bog, brevet, der ligger og venter. Hvad gemmer de mon? Hvad vil vi finde der, når vi lukker op? Endnu er det fremtid, om lidt er alt måske anderledes. Sådan er nytåret, sådan står vi den 31. december – nysgerrigt forventningsfulde, ængsteligt afventende.

Sidste år holdt vi nytår under skyggen af en truende krig i Golfen. Det fyldte vore tanker med frygt og bæven. Jeg husker, at jeg tænkte: Hvordan har vi det mon om et år? Hvad vil vi så kunne se tilbage på? Nu ved vi, hvordan det gik.

Vi mente nok, at vi kendte grundmønstret for 1991, men meget af det, der optog os, blev helt anderledes. Vi har set håb, der synes umulige, gå i opfyldelse. Men vi har også set håb blive knust og tilværelsens grusomme sider blive rullet op for vore øjne. Skønt den isnende polarisering er borte, er usikkerhedens og ufredens tider langt fra forbi, end ikke her på vort eget kontinent.

Alligevel er det en helt anden stemning, der behersker os i dag. Europa har undergået en forvandling. Overalt er det frihed og demokrati, der tales om og virkes for. Den frihed og det demokrati, som den vestlige verden i hele den lange efterkrigsperiode har været forpligtet på og har været rede til at forsvare med både hånd og mund. Friheden er selve grundlaget for, at demokratiet kan vokse og trives. Nu ser vi det endelig spire frem også hos nationer, som sjældent eller aldrig har fået lov at udvikle det.

Blot må vi ikke foregøgle os, at vi nu står over for demokratiets endelige sejr. For demokrati er ikke en tilstand, der opnås en gang for alle i det øjeblik, det bliver vedtaget. Det skal leves, det skal omhyggeligt bygges op, det er en stående udfordring til hver ny generation.

Heller ikke hos os i Danmark, hvor demokratiet er indbygget i forfatningen, og hvor vi har bekendt os til det i mere end hundrede år, trives det af sig selv. Også vi må arbejde med det og vedligeholde det dag for dag, hvis det skal bære.

Hvordan skal vi bære os ad? Måske synes vi, at Samfundet er blevet alt for kompliceret til, at vi selv personlig kan stille noget op, og hvad nytter det så at stille spørgsmål eller at påtale, hvad vi er utilfredse med? Der er jo altid en `organisation’ eller `nogle specialister’, der er meget bedre til at tage sig af det dér.

Men vi kan ikke bare sætte os tilbage, overlade ansvaret til andre, og ryste på hovedet, når vi synes, det hele går skævt. Hvis demokratiet skal leve, er der et væsentligt led, som ikke kan undværes: os selv, den enkelte. Retten til frit at kritisere, hvad vi finder er urimeligt eller forkert, er en afgørende del af den demokratiske proces. Men vi må ikke nøjes med det tvære `øv’, den golde kritik, der som et rustangreb æder sig ind i samfundets krop og gennemtærer både respekten for demokratiet og vor egen selvrespekt.

Det er ikke nok bare at `sige fra’, vi skal også hjælpe til. Hvis vi er sløve og tvære, bliver resultatet derefter, for samfundet er kun, hvad vi selv gør det til. Derfor må vi leve med i dagens problemer, vi må tale om dem og tale sammen. Det er demokratiets udfordring også til os – som mennesker og som nation.

Det er gammel skik, at vi nytårsaften takker hinanden for det år, der er gået. Den tak skal også lyde i aften. Den går til alle, der virker for, at vort vidt forgrenede samfund kan fungere, hvad enten de er valgt eller ansat, og hvad enten de virker i det stille eller i forreste række.

Der er mange danske, der gør en indsats rundt omkring i verden, hvor freden og friheden er truet, eller hvor der er hjælp behov. Deres indsats bliver bemærket langt ud over Danmarks grænser Det gælder dem, der gjorde tjeneste på korvetten ‘Olfert Fischer’ og på lægeholdet under udsendelsen til Golfen. Det gælder dem, der atter i år har gjort tjeneste i FN’s fredsbevarende styrker, eller som i øvrigt har meldt sig under FN’s eller EF’s flag i områder ramt af krig og nød. Og det gælder de mange, der – udsendt eller på eget initiativ – tager del i humanitært hjælpearbejde. Til dem alle går min nytårshilsen og tak. Deres ansvarsbevidste optræden er med til at tegne der ansigt udadtil, som Danmark gerne vil kendes på.

I der forløbne år har Prinsen og jeg besøgt både USA og Canada, to lande, hvor mange danske i årenes løb har slået sig ned. Mødet med disse udvandrere og deres efterkommere i februar og nu senest i oktober blev en oplevelse for os begge. På årets sidste dag skal der lyde en tak for den modtagelse, de gav os, og et ønske om godt nytår for hver især, et ønske, der gælder danske, hvor de end befinder sig i hele den vide verden; enten båndene til Danmark, `det gamle land’, er løsere eller meget nære, er de ofte i vore tanker, og altid med glæde og stolthed.

På samme måde tænker jeg på de danske syd for grænsen, som så trofast holder ved deres danske arv, de er med til at minde os om, hvem vi er, og jeg bringer dem også i år mine varmeste nytårsønsker.

At Kronprinsens første rejse i Grønland på egen hånd blev en enestående oplevelse behøver jeg vist ikke at understrege. Jeg véd, at de dage vil få betydning for ham altid. Prinsen og jeg mindes selv med glæde vort eget besøg i sommer. Vi ønsker et godt nytår for det grønlandske samfund og for alle i Grønland.

Også til Færøerne sender jeg mine gode nytårsønsker for hele samfundet og for alle hjem.

Prinsen og jeg, vore to sønner og min moder, dronning Ingrid, har en tak at sige for det gamle år. En tak for den modtagelse, vi møder overalt i landet både ved særlige lejligheder og i det hele dagligdags. Det er en støtte og en inspiration for os, og det giver os overskud og en følelse af, at vor tilværelse har mening.

For mange har 1991 været et tungt år, og de kan have svært ved at se nogen mening i deres tilværelse. De ser i hvert fald ikke megen mening i at fejre nytåret. Men `det er i mørket lyset fødes’, sådan er julens budskab. Er det ikke også det nye års budskab? For årsskiftet er en opfordring til en begyndelse, til med friske kræfter at tage fat på de problemer, som det gamle år ikke fik has på.

Hvad det nye år vil bringe, Men som dag føjer sig til dag, vil et mønster dukke frem. Dele af mønstret kommer til os udefra, det er fælles for os alle. Men alligevel vil det tage sig forskelligt ud for hver enkelt, for i mønstret indgår også, hvad der sker for os selv, for vore nærmeste og i vore daglige omgivelser.

Om lidt vil døren gå op, vi kan åbne bogen, brevet, begynde at læse. Vi håber, vi ønsker. Hvordan 1992 vil blive, véd vi ikke, men ingen af os er uden indflydelse på, hvordan det nye år vil blive oplevet af os selv og af andre. Derfor betyder det noget, at vi går ind i det nye år med en ærlig vilje til at give plads for hinanden, lytte til hinanden og hjælpe hinanden. Da kan vi alle fejre årsskiftet med håb! Jeg ønsker alle et godt nytår.

GUD BEVARE DANMARK"
1993,monark,Dronning Margrethe 2,"Det er årets sidste aften: Nytårsaften, for de fleste af os tilbageblikkets aften. Ikke blot det gamle års begivenheder passerer revy, også tidligere årsskifter melder sig i erindringen. Vi husker de seneste år for alt det, der skete i Europa, ja, i store dele af verden. Dybfrosne systemer, stivnede grænser tøede op og smuldrede, næsten glemte folkeslag og nationer, som i årevis havde levet i undertrykkelse, genopstod og fejrede deres genvundne frihed. Jubelen brusede fra land til land. Vi følte det også i Danmark, så glade på andres vegne har vi sjældent været.

Men alt for hurtigt, synes vi, kom der pletter på den smukke festdug. Med den genvundne frihed er gamle spændinger dukket op i lyset, og fjendskaber, som vi troede hørte fortiden til, er brudt ud på ny. I det tidligere Jugoslavien kværner krigens gru på ny menneskeskæbner ned i nød og elendighed. Konflikter blusser op – snart her, snart der. Daglig ser vi billederne af flygtende, sultende, døende mennesker, og vi hører forstemmende nyt om overgreb over for mindretal og andre svage og udsatte grupper.

Nej, frygtens tid er ikke forbi, der er krig, også i Europa. Hvad er det egentlig, vi er vidner til i disse år? Er det den overgearede nationalismes gamle spøgelse, der viser sig som hadefuld konfrontation mellem folkeslag og mistænkeliggørelse af dem, der virker `anderledes?’ Er det ved at dukke op også hos os? Er vores egne rød/hvide begejstring over en fodboldsejr i virkeligheden et udslag af det samme? Det lyder måske voldsomt, når jeg nævner alt dette i samme åndedrag, men jeg tror, det skal siges, for at vi kan tænke os om.

Det er dejligt, at vi spontant kan juble over dansk fodbold, og at de røde og hvide farver er det selvfølgelige symbol på vores glæde. Jeg er glad for, at det ikke længere er `smart’ at omtale vort eget land med lidet pyntelige tillægsord. Der er kommet en langt større interesse for vore rødder og stolthed over den arv, vi er fælles om. Men det må aldrig føre os ud i den misforståelse, at alt dansk er godt, ubetinget, og alt det fremmede mistænkeligt, blot fordi det er fremmed.

En gold og afvisende nationalisme, der giver sig udslag i fremmedhad og ringeagt for mennesker, der er anderledes, kan og skal vi tage afstand fra. Den er for alvor u-dansk, den er ikke i tråd med noget, som vi bør kalde vort.

Vi, der har hjemme i Danmark, er en del af en sammenhæng. Vi lever i et samfund, et fællesskab som vi selv er med til at udforme. Hverdag og fest, privat og offentligt, alt sammen bygger det på værdier og idealer, som vi gennem generationer har været fælles om. Også når vi er indbyrdes uenige, ved vi, hvor vi har hinanden. Det er, målt med den øvrige verden, lidt af en sjældenhed, ja en gave.

Jeg tror, det er noget, vi alle skal huske på, også de mange, som er blevet alvorligt skuffede i deres forventninger til 1992 – enten det skyldes krise eller arbejdsløshed, eller sygdom og anden modgang. For hvor umulig situationen i øjeblikket end kan tegne sig for den enkelte, så kan vi dog alle gå ind i det nye år med bevidstheden om, at vi lever i et samfund, der netop er en sammenhæng. Hos os går der ingen fronter, hverken synlige eller usynlige, hos os er ingen tinder så høje, at vi ikke kan se dem, og ingen kløfter så dybe, at de skjuler, hvad der ligger på bunden.

Derfor har vi lov til at kalde vore hjemlige problemer overskuelige, derfor går det os også på, hvis vi tilsyneladende kommer til kort, og derfor fortsætter vi stædigt med at prøve på at gøre noget ved det.

Vi kan som danske godt være stolte af, at vi bliver bedt om at hjælpe til rundt omkring i verden, hvor det brænder på. Røde Kors, De Forenede Nationer og EF har bud efter os, og mange private hjælpeorganisationer har selv fundet opgaver at engagere sig i. Det må dreje sig om hundredvis af danskere, der er taget ud, og som i år må savne det hjemlige samvær i julen og ved nytårstid. Det er krævende opgaver, de er sat på, og de løser dem ansvarsbevidst og omsorgsfuldt med al den fantasi, som er nødvendig under primitive og usikre forhold. De kommer ud for meget, som er rystende, og som må få det rolige og trygge liv herhjemme til at virke fjernt og fremmed. Mine tanker går til dem og til deres familier på denne aften, og jeg ønsker dem alle et godt nytår.

Et godt nytår ønsker jeg for alle danske, som opholder sig langt fra landet, enten det er til søs eller på fjerne poster, og mine nytårsønsker gælder også de danske syd for grænsen og alle, for hvem Danmark og alt dansk er det faste holdepunkt.

Mine tanker og nytårsønsker går også til de mange, der oplever dette årsskifte i Danmark som en nytårsaften i udlændighed, med sprog og skikke, som de ikke kender, og for hvem fremtiden tegner sig usikker. Lad os alle medvirke til, at de ikke mister modet.

Det er krisetider mange steder, og særlig mindre samfund rammer det hårdt. På Færøerne må det sætte sit præg på nytårsstemningen, men jeg sender mine hilsener og gode nytårsønsker i forvisning om, at det færøske folk og samfund er stærkt, og at modløshed aldrig har været tradition dér på øerne. Også det grønlandske samfund og folk sender jeg mine tanker og ønsker denne nytårsaften. Måtte 1993 blive et godt år for alle i Grønland.

Det år, som min famille og jeg i aften kan se tilbage på, har stået i sølvbrvlluppets tegn. Det har rørt og varmet både Prinsen og mig, at så mange har villet deltage i vores glæde og har villet fejre os både i hovedstaden og rundt omkring i landet. De 25 år, vi sammen har haft, har vi også oplevet med hele det danske folk, det følte vi meget stærkt i de minderige sommerdage, og det vil vi gerne bringe vor inderlige tak for.

Så er da 1992 ved at være forbi, og vi tager alle sammen afsked med både dets tunge og dets glade dage. De kommer ikke igen, men minderne står tilbage og kaster både lys og skygger ind over det nye år. For 1993 er jo et barn af det år, der gik, og som vi selv præget af sit ophav, men også helt nyt. Det nye år byder vi velkommen og ønsker for hinanden, at det må blive godt, at meget må lykkes for os af det, som vi ikke nåede, og at det, som gik i hårdknude, dog må løse sig, hvis vi også selv er parate til at lægge kræfterne i. Lad os hjælpe hinanden, støtte hinanden og glædes med hinanden ved hver en lejlighed, der byder sig.

Af hjertet ønsker jeg alle et godt nytår.

GUD BEVARE DANMARK"
1994,monark,Dronning Margrethe 2,"Ethvert år får i tilbageblikket sit eget præg, lidt forskelligt for enhver af os. Sådan er det også med 1993: En blanding af stort og småt, af glæder og sorger, af skuffelser, eller af forhåbninger, som gik i opfyldelse. Der er oplevelser, som er helt vore egne, andre vi kan dele med mange; men nogle er fælles for os alle: de begivenheder, der angår vort land og vort samfund.

I det forløbne år har Danmark skullet tage stilling til spørgsmålet om tilslutning til Den Europæiske Union. Ved folkeafstemningen i maj blev svaret et ja, og siden den 1. november i år taler vi ikke mere om EF, men om EU. Hvad nu? Betyder det mere Union, mindre Danmark, – eller mere Danmark i Europa? Det er en sag, som – når alt kommer til alt – er op til os alle sammen her i Danmark.

Det er vanskeligt at gå ind i en større sammenhæng, hvis man ikke ved, hvorfra man selv kommer; eller tage imod det fremmede, hvis man ikke véd, hvem man selv er.

Hvem er jeg da? Hvem er vi? Hvorfor føler man stolthed, når man ser en reklame med et kendt dansk firmanavn i det fremmede? Hvorfor er der noget varmt og fortroligt ved et typisk dansk navn på -sen i en fremmed telefonbog? Hvorfor synes vi, at alene Dannebrog smiler blandt alverdens andre, pæne flag?

Fordi jeg er dansk, vil de fleste vel sige. Det svar er ægte nok, men den umiddelbare følelse, den udefinerbare fornemmelse, er et alt for skrøbeligt grundlag, hvis vi selv skal kunne klare os i en større sammenhæng. Nu er det ikke længere tilstrækkeligt  at sige: `Her har jeg hjemme, her har jeg rod.’ Nu må vi også begynde at spørge `hvorfor?’ og `hvordan?’

Vi behøver ikke at være ængstelige for de nye, vi møder, når vi har vore rødder i behold. Det vil ikke gå os som et stykke hugget sukker, der opløses i varmt vand. Tværtimod skal vi undgå at kapsle os ind i en afvisende skal, der kan lamme og kvæle os. Når vi er bevidste om vore rødder, virker det fremmede hverken så farligt eller truende, og vi vil opleve, at meget af det slet ikke er så anderledes; vi vil få øje på nuancerne både i `deres’ og ‘vort’ og gang på gang nikke genkendende, fordi vi har mere til fælles, end vi troede.

Men vi skal pleje vore rødder, bl.a. ved det, vi giver videre til vore børn og vore unge. Ved at give dem en rig og god arv i form af et sprog, det danske, som de kender og kan bruge smidigt; ved at gøre dem fortrolige med vores historie, så at de – ikke ukritisk – tør være stolte af deres baggrund. Danmarks fortid har altid været en del af et større hele, af Europas historie, af verdenshistorien; for sådan ligger vort land på verdenskortet, en dynge af sten og grus, som istiden gnubbede ud af de skandinaviske fjelde og lagde fra sig her mellem Østersø og Vesterhav.

Det er herfra, vor verden går.

Både sprog og historie er nøglen til vore livsholdninger, til vort menneskesyn og vore vaner. På dem har vi opbygget vort samfund, både bevidst og ubevidst. De er rammerne om vor tilværelse; kender vi ikke dem og deres baggrund, kan vi heller ikke tage kritisk stilling til dem, for at fastholde dem eller for om fornødent at bryde ud eller bryde om.

Alt det har værdi for os, og det vil vi gerne give videre til vore børn. Lige så naturligt må det være, at vi giver det videre også til de indbyggere, der er kommet hertil udefra, deres baggrund være sig aldrig så forskellig. De vil huske eller have fået fortalt om helt andre landskaber, andre skikke og et ganske andet vejrlig. Men deres hverdagsbilleder består nu af det samme som vore: af biler og busser og gader i regnvejr, den friske blæst fra vandet, en grøn mark og skovene bagved. Ordene og sproget vil give tingene navn og gøre billederne forståelige. De vil blive fortrolige med vort samfund og leve sig ind i tilværelsen i Danmark, til også de kan føle: `Her fik vi rod.’

Ved nytårstid ser vi tilbage på året, der gik; men også forgangne år dukker op i erindringen. Det er næsten en vane, at fortiden melder sig i spring: 10 år, 25, 50, 100 år. Vi husker – Lad os fejre – Vi mindes endnu – Lad os aldrig glemme.

Standser vi ved 50, mindes vi endnu besættelsestiden under Anden Verdenskrig. 1943. Netop det år rummer to væsentlige begivenheder: den 29. august 1943 brød Danmark endelig med samarbejdspolitikken, og i oktober samme år lykkedes det at hjælpe størstedelen af de danske jøder til Sverige. Det blev et vendepunkt; fra nu af kom krigen til at præge hverdagen på en anden måde, tilværelsen blev farligere; men vi fik rene linier. Det føltes som en lettelse, fortæller alle, som kan huske den tid.

Når man tænker tilbage på disse begivenheder, gribes man af en vis undren. Hvordan gik det egentlig til, at så mange herhjemme med et kunne reagere så rigtigt og så frygtløst; gøre, hvad der skulle gøres – uden vaklen, uden tøven? Kunne vi igen reagere sådan, eller har mere end en menneskealders fredelige tilværelse fjernt fra alle farer kvalt de gode egenskaber i vellevned? Nej, vil jeg hævde, det viser sig bl.a., når både yngre og ældre melder sig til FN-tjeneste og til humanitært arbejde, dér hvor det brænder på. De vakler ikke; de går roligt og uforknyt til opgaverne og løser dem, så vi alle kan være stolte af dem.

Til dem og deres pårørende går min hilsen ug mine ønsker om et godt nytår Det fredsbevarende arbejde er forbundet med risiko, det skal vi ikke glemme; og det har allerede krævet ofre. Mine tanker og nytårsønsker går til hver enkelt, som skæbnen har ramt, og som nu må møde tilværelsen på helt andre vilkår.

I aften går mine tanker også nordpå. Jeg ønsker et godt nytår for alle på Færøerne – for Landsstyre og Lagting og for hvert enkelt hjem. Færøerne har haft endnu et svært år. Måtte 1994 bringe lysning og fornyede kræfter til at stå vanskelighederne igennem.

Godt nytår ønsker jeg også for det grønlandske samfund – for det grønlandske hjemmestyre og for alle i Grønland, i `Menneskenes Land’, som i disse år oplever en ny bevidsthed om sine rødder og sin historie.

Mange danske har i tidens løb bosat sig i det fremmede. Gang på gang oplever min familie og jeg beviser på deres trofasthed mod alt dansk, hvad enten de er ude for en kortere tid, eller de har valgt at slå sig ned for bestandig. Også til dem, og til de danske syd for grænsen, går min nytårshilsen.

Nytårsaften. Det er for længst blevet mørkt; nu sidder vi ud over hele landet og er så småt ved at komme i stemning for at fejre årsskiftet. De første raketter høres i gaderne; i aften vil vi være glade og slå os løs – når vi nu bare passer på, så det ikke går over gevind.

Men lad os ikke glemme, at der i aften nok er mange, som synes, at der er meget lidt eller slet intet at fejre: Dem, der ramt af sygdom eller personlig sorg; dem, for hvem tilværelsen er gået helt i kludder, og som føler sig til overs; dem, der er sket uret, og som føler sig som ofre. Mennesker i alle aldre, med vidt forskellig baggrund. De trænger ikke blot til hjælp, de trænger til fornyet livsmod. Det er noget, vi alle kan være med til at give, i stort eller småt, for livsmod har vi alle god brug for.

Så vender vi på ny et blad. Der står 1994 på det; vi vil være ved godt mod og møde det nye år med fortrøstning. Godt mod ønsker jeg alle – og godt nytår.

GUD BEVARE DANMARK"
1995,monark,Dronning Margrethe 2,"Det er sidst på året, det er sent på dagen, sent i århundredet. Det stemmer til eftertanke.

Ser vi hundrede år tilbage for at sammenligne den tid med vor, er det den herskende optimisme, der falder i øjnene. De fremskridt, som videnskab og teknologi allerede havde gjort, varslede om bedre og bedre tider. Man så fremad med fortrøstning. Der lå et strålende lys over fremtiden, det 20. århundrede skulle blive det bedste nogensinde for menneskeheden. Blåøjet optimisme, synes vi i dag. Naiv fremskridtstro. For, ak, hvad bragte den fremtid? Konflikter både indadtil og udadtil, opløsning, krige, større og værre end nogensinde før. Rædsler, rådløshed.

I dag ved indgangen til 1995 har vi sværere ved at få øje på stråleglansen over det 21. århundrede. Teknologi såvel som videnskab gør nok store fremskridt, men viser også risikoen for misbrug, for uoverskuelige konsekvenser af vor formåen, for katastrofale følger af vore gode hensigter.

Nej, blåøjede vil vi ikke være. Tør vi overhovedet være optimister? Men lad os alligevel ikke vrænge bedrevidende af 1890’ernes fremtidstro. Lad os lægge mærke til den fortrøstning og de visioner, som den rummede. Lidt lysere tro på fremtiden ville måske være godt, ja sundt, også for os. Lad os prøve at lære noget af dette kaotiske århundrede, som vi har mishandlet så grumt. Jeg tror ikke, det var optimismen som sådan, der fik så meget godt til at løbe af sporet. Det var snarere deri opfattelse, at den strålende fremtid ville komme helt automatisk.

Konsekvensen af den indstilling blev jo, at det, der gik galt, altså var uundgåeligt. Vi glemte, at det drejer sig om mennesker, ikke vulkaner eller flodbølger. Og hvor der er mennesker, er der altid viljer med i spillet, gode såvel som dårlige. Den enkeltes vilje, den enkeltes mulighed for at vælge, og dermed den enkeltes ansvar, det ansvar som ingen kan unddrage sig – end ikke ved at løbe fra det.

Det er måske derfor begreber som etik og moral i disse sene år af det 20. århundrede begynder at dukke op i den offentlige debat, både herhjemme og i udlandet. Vi véd jo godt, at vi har et ansvar, selv om vi så gerne skyder det fra os, idet vi tænker: Der sker for meget omkring os. Vi orker ikke at følge med og engagere os i det alt sammen. Det hele er blevet så stort og indviklet. Det må andre hellere tage sig af.

Men vi kan ikke overlade ansvaret til andre, lige så lidt som vi kan lade andre leve vort liv. Vi kan heller ikke vente på, at nogen giver os ansvaret, eller vente på at alle bliver enige om, hvori det består.

Ansvaret er vores, dit og mit – og vi har det nu! Her kan vi ikke bare sige: `Det skal jeg nok tage ansvaret for’, for det betyder, at andre ikke skal blande sig – eller: `På eget ansvar’, der betyder, at jeg ikke gider at blande mig. Det drejer sig om selve grundlaget for vort samfund og for det, vi kalder vor kultur, nemlig troen på det enkelte menneskes værd. Troen på, at hvert enkelt menneske betyder noget, og at hver enkelts indsats gør en forskel.

Hvis vi lukker os om os selv – hver for sig eller som samfund – isolerer vi os fra vore medmennesker. Så er vi løbet fra ansvaret. Ansvarsfølelsen er trådene i et net, som binder os mennesker sammen – i familien, i vort land, ja ud over verden.

1994 har været lidt af et mærkeår i min familie. Min søster, prinsesse Benedikte, fyldte 50 i april, og i juni fejrede vi prins Henriks 60 års dag. Det har rørt ikke blot min søster og min mand, men hele familien, at så mange har sluttet op om de to festdage. De varme følelser, som da kom til udtryk, er en kilde til glæde og inspiration for os alle sammen.

Selv kan jeg ikke se tilbage på dette år uden at takke for al den deltagelse og hjertelige omsorg, der fra alle sider er blevet vist mig i sommer under min sygdom. Det har været med til at gøre denne dejlige sommer uforglemmelig og fylder mig stadig med en stor taknemmelighed, nu da jeg er helt rask.

Kronprinsen og prins Joachim har tilbragt en stor del af det forløbne år i udlandet. Dér har de ved mange lejligheder været sammen med danske og ofte mødt mennesker med danske rødder. Endnu en gang er det blevet bekræftet, hvor nære og varme bånd, der går mellem dem derude og os herhjemme. Til dem alle sammen går mine nytårsønsker og min hilsen med en tak for, at de stadig vil kendes ved deres arv, sommetider gennem generationer.

Den samme trofasthed, om end på en ganske anden historisk baggrund, viser de danske syd for grænsen. Med deres dobbelte tilhørsforhold og deres altid værdige holdning kan de ses som et eksempel for mange i andre dele af verden. Jeg ønsker dem et godt nytår.

Ved årsskiftet sender jeg også mine nytårshilsener og gode ønsker til Grønland, hvor jeg igen i år fik lejlighed til at gøre et kort besøg, og hvor jeg også mere privat oplevede østkystens fantastiske natur under mit besøg hos Sirius-patruljen.

Mange gange i det forløbne er mine tanker gået til Færøerne, for det er vanskelige tider for det færøske samfund, og det mærkes i hvert enkelt hjem. Mit nytårsønske for Færøerne skal være, at ikke modløshed, men nyt mod må præge det nye år. Jeg ønsker et godt og glædeligere 1995.

I mere end en generation har Danmark, som medlem af det internationale samfund, påtaget sig det ansvar at være aktivt med i fredsbevarende og humanitære aktioner overalt i verden. På snart fjerde år gør danske soldater nu tjeneste i det kaotiske tidligere Jugoslavien. De har vist sig selv og deres land, hvordan et ansvar kan bæres, nøgternt og roligt under meget vanskelige forhold, og med stor personlig risiko. Når jeg sender min nytårshilsen til dem, tænker jeg også på deres familie og på de nærmeste, som for en tid må klare dagligdagen alene, der hvor man ellers har været to til at dele ansvaret. Indsatsen har kostet. Flere er kommet alvorligt til skade, og nogle har mistet livet. Alle samler vi vore tanker om dem og deres pårørende med ønsket om, at det nye år dog må bringe noget godt.

Intet år går hen, uden at nogle vil huske det med sorg for, hvad de har måttet gennemleve, enten det var sygdom og ulykke eller tabet af et elsket menneske. Den trygge, vante dagligdag blev med et forvandlet. Hvordan vil det nye år dog blive? Jeg vil ønske, at det nye år må blive godt og fornyende også for dem. Så rinder det gamle år da ud. Klokken 12 vil klokkerne ringe et nyt år ind – et nyt år med nye udfordringer, nye muligheder. Lade os hver især prøve at tage vort ansvar op i stort og småt, hvor vi møder det. Sådan kan vi bedst hjælpe med at bringe nyt håb til alle modløse, og sådan tror jeg, at 1995 vil kunne bringe nye glæder til os alle.

GUD BEVARE DANMARK"
1996,monark,Dronning Margrethe 2,"‘Det var saa grueligt koldt, det sneede, og det begyndte at blive mørk Aften, det var ogsaa den sidste Aften i Aaret, Nytaarsaften. I denne Kulde og i dette Mørke gik paa Gaden en lille, fattig Pige med bart Hoved og nøgne Fødder.’ Sådan indleder H.C. Andersen sit eventyr om Den lille Pige med Svovlstikkerne.

Det eventyr husker vi godt, og billederne fra det gamle København. Som børn fik vi det læst højt, og det gjorde et dybt indtryk på os, men vi lod os trøste med, at det var i gamle dage. I dag kunne det ikke ske, ikke her hos os.

Da jeg var barn, levede vi for længst i et samfund med velfærd og velordnet forsorg, men den velstand, som vi kender, tog fart i løbet af 50’erne og 60’erne, og det forandrede hele vort samfunds struktur. Nu var det ikke så meget landbefolkningen, der flyttede til byerne, som det var by-livet, der kom til at gennemsyre hele samfundet med alt, hvad det betyder – på godt og ondt. Vi kom alle sammen til at leve med byens hektiske, tidløse rytme.

Vi har fået så travlt, at det kan være svært at holde sammen på familielivet, at huske venner, som bor lidt af vejen, at lægge mærke til, om der er nogen, som bliver helt glemt eller overset. De gamle med deri lange erfaring sidder med så tomme hænder, når der ikke længere er nogen at dele den med, skønt der nok bliver sørget for dem på mange måder. De unge har det ikke nødvendigvis nemmere, for der stilles store krav til dem, og alligevel kan det være endda særdeles svært ar få noget at bruge sine evner på eller blot finde ud af, hvori de består.

Vi har al god grund til at glæde os over de mange materielle goder, der er blevet en del af vores hverdag, og over den velstand, som vort samfund har opnået. Historien om Den lille Pige med Svovlstikkerne forekommer utænkelig i dag. Men kan vi stille os tilfreds med det?

Et fintmasket socialt sikkerhedsnet er måske ikke i sig selv tilstrækkeligt for mennesker, der har det vanskeligt, for nettets masker kan aldrig blive tætte nok, hvis det blot består af systemer og paragraffer. Det er mennesker, medmennesker, der udgør det net, der for alvor kan hjælpe, når vi er i nød eller trænger til råd. I grunden er vi hinandens net – familien, på arbejdet, overalt hvor vi færdes. Ikke nævenyttigt og bedrevidende, ikke ved at være særlig stærke eller gode, men fordi vi er mennesker, der er sårbare, men også alle har noget at komme med. Det er nettets hemmelighed.

1995 har været et minderigt år. En af de begivenheder, som jeg ser tilbage på med særlig glæde, er de dage omkring 4. og 5. maj, da vi mindedes og fejrede Danmarks befrielse 1945. Det var smukt og opløftende at se den store og brede deltagelse, det kaldte frem, for nu 50 år efter er der ikke mange i den aktive alder, der selv kan mindes de tider, og endnu færre, som selv har deltaget.

Det blev til en stor og varm, folkelig fest, der omfattede alle generationer, og som både officielt og på helt lokalt plan mundede ud i en tak til vore allierede og til vore egne, som i de år viste sig parat til at vove og ofre alt, da det gjaldt. Det var, som om også de ganske unge kunne se og forstå meningen med det, der engang havde været dødsens alvor.

Måske skyldes det, at vi igen har faet den alvor ind på livet, og nu ikke alene fra tv-skærmen. I flere år har unge danske mænd og kvinder, civile og militære, gjort tjeneste på det krigshærgede Balkan. De har høstet erfaringer, ofte smertefulde og rystende, som ligger meget langt fra de trygge vilkår, vi er vant til herhjemme. Ansvarsbevidst og engageret yder de en indsats, som værdsættes højt både ude og hjemme. Jeg ønsker et godt nytår for dem og alle danske, der gør tjeneste rundt omkring på kriseramte brændpunkter i verden. Indsatsen har kostet menneskeliv, og vore tanker samler sig i aften om de hjem og familier, der er blevet ramt.

Endnu en skelsættende historisk begivenhed kunne vi mindes i denne sommer: Sønderjyllands genforening med det gamle land i 1920. Kun de allerældste har egne erindringer om den tid, men mindet er levende, ikke mindst i grænseegnen. Og lige så stærkt lever trofastheden over for alt dansk blandt de danske syd for grænsen. Til dem går mine varmeste nytårshilsener. Og jeg føjer hertil mine gode ønsker for det nye år til alle danske uden for landets grænser, hvis tanker i aften går tilbage til Danmark, og til de mange, der må fejre jul og nytår på havet eller fjernt fra deres hjem og familie.

Ved årsskiftet sender jeg mine nytårshilsener til Færøerne med en særlig tak for al den gæstfrihed, jeg mødte under mit besøg i sommer. Det er fortsat vanskelige tider på Færøerne, det kan ingen være i tvivl om, men det gjorde et stærkt indtryk på mig, at man taler åbent om krisen, og at man overalt viser vilje til at komme videre. Måtte det nye år bringe fornyede kræfter og frimodighed til det færøske folk og fremgang for det færøske samfund.

Igen i år har jeg haft den glæde at gøre et kort besøg i Grønland. Den smukke bispeindvielse blev anledningen til et opmuntrende og glædeligt gensyn, og jeg ønsker et godt nytår for hjemmestyret og det grønlandske folk.

Det glædeligste og det mest ubehagelige kommer altid bag på én, det er en sand erfaring. Derfor har den hjertelige medleven, som min familie og jeg i årets løb har mødt overalt, varmet mere, end vi formår at udtrykke. Det har være ganske overvældende – lige fra de mange glade smil rundt omkring, hvor vi færdes, til den medfølende deltagelse i prins Henriks lange, smertefulde sygdomsperiode, og til den enestående opmærksomhed og opslutten om prins Joachims og prinsesse Alexandras forlovelse og bryllup.

At man fra alle sider i hele landet i den grad lever med i min og min families ve og vel og tager del i både vore private og officielle gøremål, giver os så meget at takke for og leve op til. Det har været med til at gøre dette år særlig minderigt.

Morgendagen, det nye år, ser vi hen til i håb og med forventning. Vil det opfylde vore ønsker? Give en god fortsættelse eller en ny begyndelse? Vil vi forstå at tage hver dag, som den kommer, og bruge de muligheder, der viser sig? Hvad det nye år vil bringe, ved vi aldrig – storm eller solskin eller lange, grå dage. Men vi har brug for hinanden under alle forhold, for at dele en glæde og bære en sorg eller bare holde ud sammen.

I håb om, at det må blive et godt år for Danmark og for hver enkelt, ønsker jeg alle et glædeligt nytår.

GUD BEVARE DANMARK"
1997,monark,Dronning Margrethe 2,"Alle kender vi julekalenderen, den hører december måned til. Dag for dag står flere små døre åbne, indtil man når den sidste: Juleaften. For børnene kan det næsten ikke gå stærkt nok. Men der er en dør, som aldrig kommer med i julekalenderen, og som de voksne ,synes dukker alt for hurtigt op. Det er døren til i morgen. Der står 1997 på den. Når vi har åbnet den, er vi i det nye år.

Der er ingen vej tilbage. Her har vi ikke noget valg.

Det er, som om selve tiden løber hurtigere med de forbløffende muligheder for kommunikation og samfærdsel, vi kender i dag. Alle kan vi komme alle steder hen. Nu kommer informationssamfundet, siger de, og vi får det hele direkte ind i stuen til os. Der kan vi sidde foran skærmen, mens vi zapper os ind og ud af alle dagens tilbud og alle fantasiens mulige og umulige situationer. Her er frit valg.

Men det er ikke kun ved skærmen, vi kan vælge. Vi skal helt fra vores tidligste ungdom foretage valg, der blive bestemmende for vores eget liv og for andres. Også her er valgmulighederne vel flere end nogensinde tidligere, og det kan opleves som en byrde. Men det kan samtidig være en mulighed for selv at forme sit liv og skabe sin tilværelse.

Der giver en betydelig frihed, men den er ikke ubegrænset, for ingen kan undslå sig for at vælge. Livet er ikke noget tv, hvor vi kan skifte kanal, så snart det, der foregår, ikke rigtig fænger. Ethvert valg indebærer uvilkårligt et fravalg, også det er det vigtigt at huske på. Det, vi ikke gør, har lige så ubønhørlige konsekvenser, som det, vi gør.

Og viser vort valg sig at være uheldigt, må vi stå ved det og tage konsekvenserne, også når vi indser, ar vi må skifte kurs. Først da bliver de mange valgmuligheder frugtbare for os selv og for den rolle, vi hver især spiller i det danske samfund.

Det er så nemt at tro, at vi er med i, hvad der sker når vi har sat os til rette foran vores skærm. Alt kan vi opleve, alt kan møde os. Blot ved tryk på en tast kan vi skiftevis hygge os med underholdning og lade os forfærde ved synet af hundredetusinder af trætte flygtninge på Afrikas støvede veje eller ved billeder af bange børneansigter i sønderskudte byer.

Men pludselig sprænges det uforpligtende billede, og vi står ansigt til ansigt med virkeligheden. Det er måske inde ved siden af eller lige uden for vores egen gadedør. Nogen, vi selv kender eller kunne kende, bliver offer for det utænkelige.

Det er som om, der er kommet noget råt og brutalt ind i tiden. Det er næsten blevet et modefænomen, og det virker skræmmende. Det er udviklingen, siger man, ikke til at komme uden om, nej, måske – men især, hvis man lader det udvikle sig.

Det er ikke, at man ikke må blive vred eller ophidset, det er menneskeligt og ikke i sig selv usundt. Men man må have grænser, der gør, at man ikke lader sig rive med eller give efter for sine aggressioner. Og de grænser skal man selv kunne sætte.

Det er nemt nok, mener nogle, når man sidder på `den grønne gren’ med `villa, vovse og så videre’. Men hvad med dem, der aldrig har haft et ordentligt familieliv, hvad kender de til tryghed? Hvad har de at bygge på eller at give videre? Nu er det ingen naturlov, at det må ende galt med en dårlig start. Hvor var vi henne, hvis ingen i tidligere tider havde formået at vende en udvikling, selv i det små.

Jeg tror, det bliver de unges generation, som for alvor vil gøre op med den råhed og mangel på ansvarsfølelse, som alt for ofte præger vor tid. De er dybt berørt, når det er deres kammerater, det går ud over, og deres egen aldersgruppe, der er indblandet. De fornemmer instinktivt, at hvis man ikke selv kan sætte grænser og lære andre at gøre det, mister enhver tale om valg og muligheder sin betydning. De vil søge nye udveje og gøre alt for at forvinde den mistillid, der slår ud i vold, for at den ikke skal fortsætte og inddrage nye generationer.

På denne nytårsaften går mine tanker uvilkårligt til dem, der er blevet ofre for vold og for ulykker, og til dem, der sidder tilbage med savnet og sorgen, og som må spørge: Hvorfor? For dem ønsker jeg, at det ny år må bringe lindring og håb. Til alle, der gør en indsats i stort som i småt for, at volden ikke skal gribe om sig, bringer jeg min tak og mine gode nytårsønsker.

Også uden for Danmark er mange med til at dæmme op for vold og ufred. De gør tjeneste i det krigshærgede tidligere Jugoslavien eller har stillet sig til rådighed for fredsbevarende opgaver og humanitært hjælpearbejde i nogle af verdens brændpunkter. Overalt står der respekt om den indsats, der fra dansk side ydes under uvante og vanskelige forhold. De og deres familie ved, at det ikke er uden omkostninger, og alle husker vi, at det har krævet ofre. Jeg sender dem alle min nytårshilsen og tak for deres helhjertede indsats.

Et godt nytår ønsker jeg de mange andre danske, som opholder sig under fremmede himmelstrøg eller på havet, og som i aften ønsker sig tilbage til dem derhjemme. Mine nytårsønsker gælder også de danske syd for grænsen og alle, der viser trofasthed over for Danmark og alt dansk.

Til sommer vil turen atter gå til Færøerne og Grønland, og både Prinsen og jeg glæder os til gensynet. Jeg ønsker et godt nytår for de to landsstyrer, for Lagring og Landsting og for hvert enkelt hjem.

Jeg kan ikke slutte uden at sige tak, en tak for alt, hvad Prinsen og jeg og hele min familie dagligt modtager af venlighed og forståelse og for den medleven i vores tilværelse, som så mange giver udtryk for i glade som i triste stunder.

På årets sidste dag sender jeg da til hver og en ud over det ganske land min varmeste nytårshilsen med ønsket om et trygt og glædeligt nytår.

GUD BEVARE DANMARK"
1998,monark,Dronning Margrethe 2,"Årets og tidens gang kan ses på flere måder. Som et målebånd, der ruller sig ud: Dag føjer sig til dag i en uendelig række fra fortiden ind i fremtiden. Eller det kan ses som en evig gentagelse: Somm er bliver til vinter, december følges af januar, i år som i fjor, som gennem årtusinder.

Men uanset, hvilket billede vi vælger, er der altid tale om et forløb, som det er nødvendigt for os mennesker at holde orden på. Et sted på cirklen, på målebåndet, må vi sætte et mærke. Ikke altid samme sted, det har vekslet og veksler stadig fra tid til tid og fra den ene kulturkreds til den anden. For os er punktet nu i denne nat, nytårsnat. Her går skellet, her er overgangen.

Derfor er nytårsaften en god anledning til at se tilbage, ikke blot på året, der gik, men også på de foregående år. Det er som at blade i familiealbummet. På billede efter billede optræder familiens medlemmer, dens venner og bekendte, til hverdag og fest, ved arbejdet og på ferie. Vi får glimt fra forskellige begivenheder, store som små.

De fleste er helt private, men på enkelte dukker en større sammenhang frem: En tilfældig baggrund kan pege ud over os selv, kan være med til at tidsfæste billedet, gøre det typisk for en hele epoke. Ind i mellem er der pludselig et avisbillede, hvad skal det her blandt familieminderne?

Jamen, se der, helt henne i hjørnet står en bedstefar, en kusine jo, vi var selv med, vi har også del i de historiske begivenheder.

Vor egen private historie er en del af en større helhed. Det bliver klart, når vi betragte et længere tidsafsnit under et. Så ser vi, at ikke blot vi selv forandrer os, vort samfund forbliver heller ikke uforanderligt det samme.

Der er sket meget for Danmark i løbet af den sidste generation. Horisonten er blevet bredere, perspektivet dybere. Vi er godt på vej til at arbejde os ud af vores sneglehus. Der hvor vi for over 100 år siden søgte tilflugt for stilfærdigt og ubemærket at samle os om os selv og på sikker afstand nøjes med at betragte verden udenfor.

Oftere og oftere er Danmark til stede, hvor det gælder, ikke kun som iagttager, men som aktiv medspiller, med egen mening og egen indsats. Vi viser os ikke længere så ængstelige over for verden omkring os. Det er i mine øjne en af de største forandringer, der er sket med Danmark i de senere år. Vi er som stat, som nation begyndt at se os selv i et nyt lys, et klarere lys end det flakkende skær fra selvironiens skæve refleksspejl. For vi har jo opdaget, at vi ikke er så små endda, og at der lyttes til os, når vi gør vores stilling op og gør den klar. Vi er blevet mere bevidste om, at vores indsats betyder noget. Der lægges mærke til, at Danmark er med – og lægges vægt på det.

Det stiller krav til os alle sammen. Hvis vi som nation skal deltage aktivt og få indflydelse på, hvordan rammerne udformes også for vores fremtid og levevilkår, så er det nødvendigt, at vi interesserer os for, hvad der rører sig i verden omkring os. Det kan virke uoverskueligt, når vi ser på mange af dagens aktuelle spørgsmål: Fordelingen af verdens ressourcer, beskyttelsen af miljøet mod forurening og rovdrift, på CO-udslip og huller i ozonlaget. Det gør det ikke lettere, at selv eksperter har svært ved at overskue problemerne, endsige nå til enighed om dem. Derfor skal vi heller ikke lade os rive med af sensationsprægede dommedagsprofetier og som opskræmte flokdyr fare fra deri ene ende af folden til den anden, hver gang råbet lyder: `Ulven kommer’. Det er nemlig lige så ansvarsløst over for kommende generationer som bare at lade stå til. Vi må ikke afvise at beskæftige os med vor tids store udfordringer. Vi må engagere os i udviklingen og deltage i debatten. Det er til syvende og sidst vore egne holdninger, der er bestemmende for, om Danmark kan være med til at yde en indsats.

Har Danmark mange gange ført en lidt tilbagetrukken tilværelse, har det på den anden side aldrig skortet på enkeltpersoner, der var villige til at engagere sig og gøre en indsats. Urædde danskere har der altid været. Dem skal vi takke, og til dem går min nytårshilsen. Det gælder dem, der gør tjeneste for fredens og sikkerhedens skyld, i OSCE- eller NATOsammenhæng eller under FN’s flag, og det gælder de mange i det internationale hjælpearbejde, som lindrer og hjælper, opmuntrer og støtter. Dem og deres pårørende ønsker jeg et godt og glædeligt nytår.

Jeg ønsker også er godt nytår for de mange danske, der har slået sig ned uden for Danmark og for de danske syd for grænsen, alle de mange, der som gode borgere i deres land dog stadig føler en dyb tilknytning til deres danske sprog og flag.

Som altid omkring nytår går mine tanker også mod nord til Færøerne og Grønland, og ganske særlig når vi som i år har været på besøg. Sammen med kronprins Frederik var Prinsen og jeg på kort visit i Tórshavn. Den velkomst, vi fik under det indholdsmættede besøg, vil vi ikke glemme. For Kronprinsen blev mødet med Færøerne en stor oplevelse, også han fik tydeligt at mærke, at det færøske samfund er ved at finde optimismen og livsmodet igen. Jeg ønsker et godt og lykkeligt nytår for Færøerne og det færøske samfund.

Rejsen gik også til Grønland, og jeg havde glædet mig til gensynet med de mange kendte steder, men ikke mindre til at opleve nogle af de nordlige grønlandske bygder, som hverken Prinsen eller jeg før havde besøgt. Desto større var min skuffelse over at måtte afbryde turen på grund af helbredet.

Men trods mit frafald kunne Prinsen sammen med prins Joachim og prinsesse Alexandra gennemføre hele rejsen. Den modtagelse, som det grønlandske folk gav dem, vil de altid mindes, og jeg, som sad nede i Danmark, kunne stolt og rørt følge med i alt, hvad der foregik.

I aften har jeg hele min familie med mig, når jeg ønsker et godt nytår for alle i Grønland, for hver enkelt familie og for de mange samfund, små som store, der ligger langs Grønlands forrevne kyster og lyser varmt og fortrøstningsfuldt i polarnatten.

Mens de fleste af os sover trygt eller fejrer nytår, er der nogle, som må våge også i denne nat. Jeg tænker på dem, der gør tjeneste i politi og beredskab og ved hospitalerne, og sender dem alle mine gode nytårsønsker.

Skal 1997 fortælles i billeder, er det helt klart regeringsjubilæet, som har sat sir præg på året for Prinsen og mig. I aften vil jeg benytte muligheden for igen at sige tak for alt, hvad vi har modtaget af gode ønsker, af gaver og af hjertelig opmærksomhed i årets løb. Den samme hengivenhed har også min moder, dronning Ingrid, mærket under sin sygdom, og hun beder mig bringe sin dybfølte tak.

Når vi hver især vil sætte billeder i årets album, er der både glade og tunge stunder at mindes, for nogle måske flest af de sidste. Måtte det nye år bringe dem lindring og mange glæder trods alt og blive et godt år for os alle.

GUD BEVARE DANMARK"
1999,monark,Dronning Margrethe 2,"Som barn husker jeg, hvor spændende det var hvert nytår, når vi skulle til at skrive et nyt årstal. Det var næsten, som når man havde fødselsdag. År for år vandt man ind på tiden og tilegnede sig et nyt afsnit af sit eget liv. Det kunne næsten ikke gå stærkt nok.

Med alderen er det, som om tiden går hurtigere og hurtigere, og så er det pludseligt ikke mere så sjovt. Nu er selve århundredet blevet gammelt, og tidens hastige løb rammer os alle, gamle som unge.

Er det derfor, vi er fascinerede af årtusindskiftet? Det ligger kun et år ude i fremtiden, men påvirker os allerede, så vi nærmest får rejsefeber.

Det ukendte er både tillokkende og afskrækkende. Når det drejer sig om en rejse, er der et valg; man kan også blive hjemme. Men når det gælder tiden, er det anderledes; DEN går, og vi føres med, enten vi vil eller ej.

Vel er det spændende med det nye årtusind; men lad os ikke af lutter rejsefeber overse det år, vi nu skal ind i. De tolv måneder er ikke blot en optakt; de er et helt år. Et år, som skal leves her i vort land, i vor verden; et år med forpligtelser, som skal opfyldes over for familie såvel som samfund, med opgaver, der skal løses, tanker, der skal tænkes; et år fuldt af gode øjeblikke, der skal nydes.

1999 har andre egenskaber end blot at være årtusindets sidste. Det bliver et mærkeår; for den 5. juni kan vi fejre, at vi har haft en grundlov i 150 år. Det er tankevækkende, at FN’s Menneskerettighedserklæring blev vedtaget for 50 år siden, netop 100 år efter, at vor grundlovs fædre sad og baksede med at give Danmark sin frie forfatning.

Måske tænker vi i det daglige ikke så meget på grundloven. Men er det i virkeligheden ikke er sundhedstegn? Det betyder, at vores grundlov virkelig er blevet det grundlag, vi bygger vort samfund på. Den er gået os i blodet i en sådan grad, at dens regler og rettigheder føles indlysende. Alligevel ved vi godt, at de idealer og værdier, der er indfældet i grundloven, ikke er nogen selvfølge. De skal bruges og holdes i hævd; ellers visner de og dør.

Det samme gælder for menneskerettighederne. De sikres ikke blot ved en højtidelig vedtagelse. Det er den respekt, vi viser dem i der daglige, der giver dem livskraft og bæreevne.

Vi behøver blot at se os om i verden for at forstå, hvor privilegerede, vi selv er. Derfor har Danmark også engageret sig så aktivt på mange fronter og mange steder i verden. Det lægges der mærke til, og vi kan alle glæde os over, at der står respekt om os som nation.

Hvis Danmark nyder anseelse, skyldes der ikke alene organisationer og vel tilrettelagte initiativer; det er i høj grad takket være de enkeltpersoner, som har engageret sig. Ofte gør de en indsats, som langt overstiger den opgave, de rejste ud for løse. Når krig eller naturkatastrofer pludselig vender op og ned på alting, er de roligt blevet på deres post for at gøre, hvad gøres kunne, ofte under fortvivlede omstændigheder. Dem skal vi tænke på, og til dem sender jeg en særlig hilsen på denne nytårsaften. Jeg sender også mine gode nytårshilsener til alle dem, der er udsendt af forsvaret, og som gør tjeneste under FN, OSCE og ved NATO-styrkerne i Bosnien; med deres besindighed og gode humør repræsenterer de noget, som vi gerne vil se som typisk dansk.

Overalt i verden lever der mennesker, hvis rod er i Danmark. Mange har lagt hele deres livsgerning i det fremmede og har fået hjemme der; men i julen og ved nytårstid vil tankerne ofte gå hjem, selv om båndene næsten er bristede. Derfor sender jeg mine hilsener til alle de mange, for hvem Danmark altid vil være det gamle land, og ønsker dem et godt nytår.

En af sommerens store og gode oplevelser for Prinsen og mig var vores besøg i grænselandet. Sammen med den tyske forbundspræsident var vi gæster både hos de danske sydslesvigere og hos det tyske mindretal nord for grænsen. Dybt rodfæstede i deres hjemstavn er begge samfund et smukt eksempel på trofasthed og loyalitet, og jeg sender mine varmeste nytårshilsener med tak for den modtagelse, vi fik.

På denne aften vil jeg også sende en hilsen til de efterhånden mange, som er kommet til Danmark fra fremmede egne. Lige let er det ikke at slå sig ned i et nyt land, og ved årets højtider vil man ofte føle sig særligt langt fra alt, hvad der er kendt og fortroligt. Måtte de sammen med os alle få et godt nytår.

I årets løb er mine tanker ofte gået til Færøerne og Grønland. Et godt nytår ønsker jeg alle, der bebor de egne, som nok ligger langt herfra, men som jeg føler mig så hjerteligt knyttet til. Måtte begge samfund fortsat vokse sig stærke og sunde.

Når vi ønsker godt nytår, er det en god skik også at takke hinanden for det gamle år. Så vil jeg da i aften takke for det år, der er gået. Takke alle, der har været med til at gøre det til et godt år for Danmark; men først og fremmest takke for alt, hvad jeg selv og min familie har nydt af tillid og venlighed fra alle sider.

Som små hjul, der drejer og måler tiden med skiftende tal, går timerne, mens sekunderne klikker lystigt af sted. Om seks timer er vi nået igennem 1998; et nyt år står for døren: 1999. Sikken en masse nitaller, vi nu skal til at skrive i dette århundredets sidste år.

Lad os tage fat på det år med godt mod og bruge dets dage vel. Det er ikke tolv måneder, der skal overstås; det er et helt år – enestående og fuldt af muligheder. Et godt nytår ønsker jeg for alle.

GUD BEVARE DANMARK"
2000,monark,Dronning Margrethe 2,"Ikke alle mener, at det nye årtusinde begynder netop i morgen; men i aften tager vi afsked med 1900-tallet, det århundrede vi har haft hjemme i, og som vi føler som vort eget. Det må vi nok have lov til at betragte som skelsættende.

Vi, der er ældre eller gamle, kan nå at opleve en lille del af det nye århundrede. Men for de unge og de yngste vil det 21. århundrede blive deres, det hvori de skal lægge størstedelen af deres indsats, og som vil blive rammen om deres liv. Hvordan vil de mon betragte vores gamle århundrede – ja, hvordan betragter vi det selv – nu, mens vi endnu er i det?

Det er tankevækkende, at næsten alt, hvad vi synes tegner det 20. århundrede, allerede lå parat ved århundredskiftet: kernefysikken, som gav os atomkraften; røntgenstrålerne; mikrobiologien; telefonen; bilen og flyvemaskinen; men også den abstrakte kunst, arbejderbevægelsen, parlamentarismen, kvindefrigørelsen. Alle disse strømninger, disse opfindelser var med til at stemme forventningerne til det kommende århundrede højt. De gav tiden en optimistisk tone, som vi i dag kan have vanskeligt ved at forstå. For nu ved vi jo, hvordan det gik, og hvad har vi dog ikke været vidne til og medvirket til af rædsler og gennemlevet af frygt.

Krige har hærget til alle tider, og voldsregimer har også før holdt folkeslag i deres jerngreb. Men de stridigheder, der har præget dette århundrede, har antaget et hidtil uset omfang. Hele to verdenskrige har vi oplevet, som begge trak dybe spor efter sig af omfattende ødelæggelser og indgribende omvæltninger. Og det blev ved. I næsten et halvt århundrede var der trukket et »jerntæppe« ned gennem Europa, der afskar de ældgamle forbindelser mellem lande og folk. Og næppe var tvang og undertrykkelse ophørt, her eller i andre verdensdele, før det viste sig, at det ikke kun var de gode kræfter, som endelig var sat fri. Er der noget at sige til, hvis vi mister modet? Når vi har troet, at der var sat punktum, har det alt for ofte vist sig, at det kun var et komma eller en tankestreg.

Dog, Danmark er blevet forskånet for de værste følger af det 20. århundredes mange konflikter. Selv Den Anden Verdenskrig efterlod os ikke et land i ruiner og en decimeret befolkning. Vi har ikke været henvist til at begynde forfra og bygge alt op fra grunden. Vi lever i et velordnet samfund, vore menneskelige ressourcer er mange, og vi har sikret et velfærd, som tidligere generationer kun kunne drømme om. Alligevel er det, som om vi står mere usikre og skeptiske over for fremtiden, end man gjorde for hundrede år siden. Vi føler, at der mangler et eller andet, at vi er ved at miste noget vigtigt.

Jeg tror, det hænger sammen med den vældige teknologiske udvikling og den voldsomt forøgede nyhedsstrøm, som vi har oplevet i løbet af de seneste 10-20 år. Det er svært at rumme alt det nye, som vælter ind over os, og som ikke blot præger dagligdagen, men også rejser spørgsmål, der rækker langt ud over den; grundlæggende spørgsmål om etik og om ret og uret. Vi forstår, at vi må tage stilling, og at valget er væsentligt – for os selv i dag og i morgen, og for kommende generationer. Men har vi hver især de forudsætninger, der skal til for at træffe vort valg? Hvorhen skal vi vende os for at få klarhed?

Når tidligere generationer tilsyneladende var i stand til at træffe de rette afgørelser, var det så, fordi spørgsmålene dengang var enklere, eller havde de noget, en ballast, et instinkt, som vi har mistet i vor moderne og splittede verden? Måske nærede de større tiltro ikke blot til deres egen, men også til hinandens gode dømmekraft. Er det mon vores manglende tillid, der gør os usikre, og som også gør, at vores forhold til hinanden ikke er så tillidsfuldt, som det burde være?

Det er godt at være selvstændig, at ville og kunne selv; det giver selvtillid, når det lykkes. Men vi har ikke alle det held eller de kræfter. Så må vi støtte os til andre. Det er ingen skam, for man bliver ikke ringere af at vise tillid. Hvis vi ikke vover at stole på hinanden, bliver vi for alvor fattige og afmægtige. Tilliden er kittet, som holder os sammen i et fællesskab.

Nu er det sidste år i århundredet næsten forbi. Blev det så et år, der bare skulle overstås, eller blev det et år med sit helt eget ansigt?

For dem, der i årets løb har oplevet den glæde at blive forældre eller bedsteforældre, har året været noget ganske særligt. Det har vi oplevet i min familie, og vi er alle dybt rørt over, at så mange har villet dele den glæde med os. Derfor skal der lyde en særlig hilsen med ønsket om et godt nytår for alle Danmarks nye små, for deres forældre og bedsteforældre – ja, for alle familier ud over hele landet.

Tolv måneder er hurtigt forbi, når man er travlt optaget og har meget at glæde sig over. Men for nogle har månederne slæbt sig af sted. Måske fordi de bar på en stor sorg, eller fordi ulykken ramte dem og truede med at slå dem omkuld; eller fordi alle de gamle problemer stadig var uløste, og der ikke var vej frem at se. For dem alle vil jeg ønske, at det nye år vil blive en ny begyndelse og bringe nyt håb.

Både for Færøerne og for Grønland er det nye år 1000-året for kristendommens komme. Både Prinsen og jeg glæder os over, at vi til sommer skal være med til at fejre den begivenhed, som har præget det færøske og det grønlandske folk så dybt. Vi ønsker er godt nytår for alle på Færøerne og i Grønland.

En særlig hilsen skal også i år gå til de danske syd for grænsen med en tak for deres trofasthed over for Danmark og alt dansk og med mine bedste nytårsønsker.

I årets løb har Prinsen og jeg på vore rejser, sammen eller hver for sig, mødt danskere under alverdens himmelstrøg. Det har hver gang været en oplevelse, som har varmet. Det gør os stolte af vore landsmænd, enten de er udsendt eller selv har slået sig ned i det fremmede, måske i flere generationer. Vi ønsker et godt nytår for dem alle og for deres opgaver, så vidt forskellige, som de er.

Jeg ønsker et godt nytår for alle i forsvaret og for enhver, ude såvel som hjemme, for hvem pligt og frivillighed går hånd i hånd; for alle, der i aften må være langt fra hjemmet, og for dem, der nytårsaften er på deres post for, at vi andre kan sove eller feste trygt og roligt.

Så siger vi farvel til 1999 og drager ind i det nye årtusinde. Forventningsfulde, og lidt beklemte. Planer har vi lagt, og håb og ønsker nærer vi – for vort eget liv, for vort land og for den store verden. Men hvordan vil det gå? Hvordan bliver det for os?

Trækfuglene finder frem over land og hav, tusindvis af kilometer, med en indbygget viden om, hvor de skal hen. Tillidsfuldt kaster årgang efter årgang sig ud på rejsen og finder frem til målet; kun sjældent bliver de slået ud af kurs. Hvorimod vi, vi som har en fornuft og en hukommelse, som er helt anderledes end deres, vi farer vild.

Vi har ikke den samme instinktive tillid; men vi har hinanden. Vi kan nære omsorg for hinanden, og vi kan støtte og opmuntre hinanden.

Når folk i gamle dage begyndte noget nyt eller lagde ud på en stor rejse, ønskede de hinanden `Gud i vold.’ Det er større ord, end de fleste af os tør bruge i dag. Men de ord var udtryk for en dyb tillid, trods livets usikre vilkår.

I aften vover jeg det alligevel: Gud i vold – Godt nytår.

GUD BEVARE DANMARK"
2001,monark,Dronning Margrethe 2,"Det er igen blevet nytårsaften. Vi har taget hul på det 21. århundrede; en tid, hvor mulighederne for at kommunikere forøges dag for dag. Blot ved at trykke på nogle knapper kan vi få forbindelse til andre mennesker i alverdens lande og på alle døgnets tider. Og vi kan følge med i og se, hvad der sker overalt i verden. Men bagved lurer ensomheden. For nok kommunikerer vi, finder nye bekendtskaber, holder forbindelsen ved lige med venner langt eller taler med familien uden at skulle ud af huset. De nye muligheder kan være gode og sjove redskaber, men i lutter begejstring over tidens tekniske fremskridt kan det ende med, at ingen får tid til at samle sig om noget, til at være sammen med nogen, til at være noget for andre.

Den virkelig givende samtale mellem to eller flere, det egentlige nærvær, det kan teknikken ikke klare. Vi kan ikke sidde bag hver sin skærm og tie sammen.

Netop ved jule- og nytårstid kan ensomheden føles allersværest, for der er ikke meget tilbage af det gamle familiemønster, hvor man uden videre kunne regne med at `skulle hjem til jul’. Familierne er blevet så små, eller de er splittet op, og det er snart længe siden, familien – slægten – var tilværelsens faste holdepunkt. Der var engang, da generationerne følte en langt mere forpligtende tilknytning til hinanden. Familien var et fællesskab, hvor der var brug for alle – og plads til alle. Den var rammen; og sammenholdet gav tilværelsen indhold. Enhver måtte yde sit for, at det hele kunne hænge sammen; det gav selvværd og tryghed; og man vidste, at der stadig var plads til en, når kræfterne begyndte at svigte. Lige let var det vel heller ikke altid, hvor kårene var små eller gemytterne vanskelige; men mon ikke familiens bånd alligevel var mindre snærende dengang, end ensomheden er det i dag?

Når vi er i nød, er det de kendte ansigter vi trænger til at have omkring os. Når vi vil lette vores hjerte eller have gode råd, har vi brug for en, der kender os, en der vil lytte, og som kan give støtte og hjælp, selv hvor problemerne ikke umiddelbart lader sig løse. Mod ensomheden hjælper kun menneskeligt nærvær. Det er ikke noget, vi kan overlade til andre, til det offentlige; det er et ansvar, vi har over for hinanden.

Til alle tider har der været enspændere, folk som valgte at kappe familiebåndene, hvor uforståeligt det end måtte synes; men storbyensomheden, som man kunne kalde den, den ensomhed, som i dag ikke begrænser sig til livet i byerne, den trives i det skjulte; den rammer så mange. Den kan have forskellige årsager, men dybest set tror jeg, den kommer af det svage familiemønster. Den, der falder uden for familiens snævre kreds, er ikke længere nogens ansvar. Tidligere lå der i selve familien kræfter gemt, som kunne samle dem op, der var ved at falde af vognen, og en styrke som kunne hele, hvad der var ved at gå i stykker, blot ved at være der.

Vi lever et liv, som giver meget lidt plads til den omsorg, tidligere generationer kunne yde hinanden, og jeg er ikke den, der ved, hvordan vi skal løse det problem. Men lad os i det mindste se det i øjnene, så at vi ikke galoperer ind i det 21. århundrede uden at skænke det en tanke.

For mig og min familie har det år, der nu er gået, budt på mange glæder; men vi har også oplevet en stor sorg. Min moder, dronning Ingrid, døde en novemberdag da solen gik ned. Den uforbeholdne varme og kærlighed, alle danske viste hende gennem hele hendes liv, glædede min moder til det sidste og fyldte hende med taknemmelighed. Som hendes nærmeste følte vi os omsluttet af samme varme og omsorg; for det var, som om hele Danmark ville vise os, at de var vores familie.

Den dag samlede os alle og gav os midt i sorgen så uendeligt meget. Vi, hendes tre døtre, prinsesse Benedikte, dronning Anne-Marie og jeg, prins Henrik og hendes to andre svigersønner og alle hendes børnebørn må af hjertet takke for de gode ord og tanker, der kom til udtryk, og for blomster og levende lys i mørket. Det har støttet og glædet os midt i sorgen; det vil vi aldrig glemme.

I løbet af det år, der er gået, har mange måttet opleve, at et elsket menneske er borte; for hver især ønsker jeg, at sorgen ikke må lamme dem, men at de må finde hjælp til at komme videre; ikke for at glemme, men for at huske.

Selv om min moder kom fra et andet land, blev hun fortrolig med hele Danmark og kom til at holde af hver plet i landet; men en egn fik hun et særligt forhold til: Sønderjylland. Den kærlighed gav hun videre til os alle i sin familie; den vil vi heller ikke svigte i årene, der kommer.

I sommer kunne Prinsen og jeg besøge både Færøerne og Grønland; også dér fulgte dronning Ingrids tanker os på rejsen, og vi følte klart de nære bånd, som knyttede både hende og os til begge folk. Med mine og Prinsens nytårsønsker for Grønland sender også Kronprinsen sin særlige hilsen til alle, men først og fremmest til Qaanaaq. Jeg véd at de mennesker, han der lærte at kende, har gjort et uforglemmeligt indtryk på ham. Til Færøerne går Prinsens og mine, nytårsønsker med en tak for den modtagelse, vi fik, og den gæstfrihed, der blev vist os; det varmede og glædede os meget.

Jeg sender mine nytårsønsker til alle i forsvaret, i beredskabet og ved politiet med en tak for deres gode indsats i det forløbne år, både herhjemme og i udlandet. Mine tanker og nytårsønsker går til alle danske, der må fejre nytår langt fra hjemmet, og til deres familier, som må savne dem netop i denne tid. Også til de mange, der er rejst ud for at slå sig ned uden for Danmark, og til de danske syd for grænsen sender jeg mine ønsker om et godt nytår. Men jeg tænker også på dem, der er kommet hertil, og for hvem livet i Danmark er et liv i et fremmed land under uvante forhold; måtte de også få et glædeligt nytår.

I aften skal der lyde en særlig tak til alle, der enten som en del af deres arbejde eller helt spontant tager den udfordring op: at være noget for andre. Uden deres hjertelag blev livet fattigere for os alle. Men lad os ikke glemme, at det er en udfordring, som i virkeligheden kalder på enhver af os; den må vi også selv tage op. Lad det være vores nytårsforsæt.

Jeg vil slutte med at takke for det år, der er gået, for alle de gode smil og venlige ord, som har fulgt mig og min familie igennem alle årets dage. Lad os ønske hinanden godt nytår i håbet om, at det nye år vil bringe fortrøstning og livsmod til alle. Jeg ønsker alle et godt nytår.

GUD BEVARE DANMARK7"
2002,monark,Dronning Margrethe 2,"Årene går, og i tilbageblikket får hvert af dem sit eget ansigt. Sommetider er det en begivenhed i familien, som gør året mindeværdigt: en festdag, en barnefødsel eller det år, huset blev malet; eller det kan være en stor sorg. Året vil blive husket; men det er vort personlige mindeår. Andre gange er det et år, vi alle i Danmark vil huske: et sportsmesterskab, en ny stor bro, for eksempel. Men der er år, vi aldrig vil glemme, og hvis minde, vi deler med millioner af mennesker i hele verden. Et sådant år vil 2001 være; for ingen af os kan holde denne nytårsaften uden at en bestemt dato står mejslet i erindringen.

Da terroren slog midt ned i USA den 11. september, var det ikke blot Amerikas Forenede Stater, der blev ramt, det var os alle sammen. For det anslag føltes som en undsigelse ikke af en enkelt nation, men af alle de samfund i verden, som forsøger at leve i fred og fordragelighed, som med glæde og stolthed udnytter de mange muligheder, vor tids viden og teknologi kan give, og som arbejder på at opbygge samfund, hvor det enkelte menneske respekteres og kan trives.

Det kom som et lyn fra en klar himmel; men det var ikke noget lyn, ikke en af de naturkræfter, som rammer i blinde. Det skyldtes heller ikke en menneskelig fejl, eller at teknikken svigtede. Det var den villede ondskab, den forsætlige hensynsløshed.

Den tirsdag eftermiddag i september, mens vi chokerede fulgte begivenhederne i New York og Washington, blev der lukket op for frygten: Hvad ville blive det næste ? Hvem kan føle sig sikker? Det véd vi ikke – det kan vi aldrig vide. Måske er det den vigtigste erkendelse, den væsentligste erfaring, den 11. september har at give os. Tilværelsens usikkerhed er et af de grundvilkår, som vi i Danmark er så lykkeligt lidt fortrolige med. Derfor er det også godt at mærke, at vi ikke har ladet os gribe af panik eller ladet os lamme, men roligt forsøger at leve videre og passer vor daglige dont.

Vi lader os heller ikke skræmme til at være os selv nok, men fortsætter med at deltage i det internationale samfunds mange aktiviteter og forpligtelser. Det blev senest understreget, da Danmark kort før jul traf beslutning om at stille danske militære styrker til rådighed for den internationale indsats i Afghanistan. Vi bliver bemærket, og vi bliver hørt; man regner med os – og man kan regne med os.

De voldsomme begivenheder, som vi i år har været vidne til, ryster os; ikke bare fordi TV bringer dem helt ind i stuen til os, men fordi vi véd, at de truer også vores dagligdag.

Det åbne samfund er vor stolthed; men det er netop på grund af sin åbenhed også sårbart. Det kan vi ikke lukke øjnene for; men det er vigtigt, at vi ikke ligger under for frygten. Nok skal vi være vågne; men vi skal ikke ligge søvnløse.

Historien har alt for mange eksempler på, at utryghed og frygt har givet næring til fordomme og har sået splid mellem mennesker. Det kan også ske her hos os, for vi er i dag en mere sammensat befolkning, end vi var for et par slægtled siden. I Danmark bor nu side om side mennesker, som ikke kender nogen anden tilværelse end den danske, og mennesker, som er kommet hertil med en helt anden baggrund og andre traditioner. Ikke alle har nået at leve sig ind i de forhold, der er en selvfølge i Danmark; og så let er det heller ikke at måtte indse, at forholdene herhjemme faktisk har forandret sig.

Det kan give – og har givet gnidninger. Det er en udfordring til sammenholdet i det danske samfund.

Lige så klart, som vi tager afstand fra ekstreme standpunkter, må vi heller ikke lukke ører eller øjne for nogle af de forhold, som kan være årsagen til dem. Vi må lytte, også når vi er helt uenige i de synspunkter, der bliver fremsat. Vi må stå fast på de værdier, som vi i generationer har bygget vort samfund på, og imødegå de holdninger, som vi ikke kan dele.

At stå sammen er ikke noget, der gøres kun fra én side. Det kræver noget af os alle, for det er ikke altid så ligetil at erkende medmennesket bag anderledes træk og uvante skikke.

Når vi ønsker godt nytår, siger vi også tak for det gamle år. Og en tak skal der lyde fra min side, fra Prinsen og fra hele vor lille familie til alle herhjemme, som i det forløbne år har vist os så megen venlighed, som har mødt os med gode smil og varm interesse. Alle tre generationer har vi meget at sige tak for.

I år 2001 har vi ikke været så vidt omkring inden for det danske rige som i andre år, men mine tanker går ofte både til Grønland og til Færøerne. Begge de to samfund er inde i en vældig udvikling og står over for væsentlige afgørelser. På denne nytårsaften sender jeg mine varme hilsener og mine ønsker om et godt nytår for alle i Grønland og på Færøerne.

Store krav og udfordringer stilles i disse tider til det danske forsvar, og vi véd alle, at det kommende år kan blive særlig krævende for de mænd og kvinder, som har deres gerning dér. Til dem vil jeg gerne rette en varm tak for deres indsats både hjemme og ude i det år, der er gået. Måtte både de og deres familier og nærmeste få et godt nytår.

Efterårets voldsomme begivenheder har gjort det klart for os, hvad et godt og offervilligt beredskab betyder. Vel har Danmark været forskånet for store ulykker, men vi véd, at der er mænd og kvinder inden for Beredskabet, ved Politiet og ved hospitalerne, som står parat, hvis det værste skulle ske, og som også gang på gang træder til, når der bliver kaldt fra et af verdens katastrofecentre. De er med til at hævde Danmarks anseelse, og dem skylder vi stor tak. Til dem alle sender jeg mine gode ønsker for det nye år.

Når jeg sender min nytårshilsen til de danske i udlandet, véd jeg, hvor stærke bånd der til stadighed består mellem dem derude og os herhjemme trods årtiers, ja måske generationers ophold uden for Danmark. Jeg véd også, at nogle med bekymring synes, at Danmark i disse år forandrer sig meget; men de skal vide, at vi husker dem og regner med dem. Det gælder de danske i Sydslesvig såvel som de, der er bosat fjernt eller nær eller fejrer nytår på søen. De er ofte i mine tanker, og jeg ønsker dem alle et godt nytår.

Når vi ser frem til det nye år, er det ikke uden bekymring, for der er så mange spændinger i verden, så mange ulykkelige forhold, som nok ikke så let lader sig rette op. Alligevel vil vi se fremtiden i møde med fortrøstning og ønske, at vi i det nye år må opleve, at nogle af de hårde konfrontationer må blødes op, og at meget af den nød, som hersker, må mindskes, og de sår må læges, som mennesker bærer både på krop og sind. Måtte vi også fra dansk side kunne medvirke til, at året 2002 må blive blot begyndelsen på bedre og fredeligere tider.

I det håb ønsker jeg alle et godt og glædeligt nytår.

GUD BEVARE DANMARK"
2003,monark,Dronning Margrethe 2,"Det er nytårsaften – igen. Så alt for hurtigt, synes vi, måske især når vi bliver ældre. Men hurtigt går tiden, især for den travle; og der er mange, der har travlt nu om stunder. Det gælder både yngre og ældre. Oplysninger, forslag, data kan hentes ind ved at trykke på nogle knapper. Med imponerende fingerfærdighed jongleres der med informationssamfundets muligheder, og man lever tilsyneladende fortroligt med det; men det giver alligevel en stresset hverdag for mange; helt har vi nok ikke vænnet os til det.

Nyheder fra hele verden vælter ind over os og kræver, at vi forholder os til alt, hvad der sker. Vor tids store udfordringer presser sig på: den internationale terrorisme, situationen i Mellemøsten, kaotiske forhold som i Afrika og andre steder, truende hungersnød, menneskeskabte miljøproblemer. Det kan hurtigt blive uoverskueligt, og man fristes til at lukke af for de mange indtryk. Men tidens store spørgsmål falder ikke bort blot ved at trække dynen op over hovedet og lade stå til.

For der er jo tale om forhold, som vedkommer os alle, både som nation og som enkeltpersoner. Det, der er genstand for internationale forhandlinger i dag, vil indvirke på vores dagligdag i morgen. Vi er jo hver især en del af et større hele, ligesom Danmark er en del ikke blot af Europa, men af hele verdenssamfundet.

En aktiv indsats fra dansk side i det internationale samarbejde stiller krav til os alle. Vi må selv hver især følge med i, hvad der sker i verden omkring os. Det gælder også i det år, som nu melder sig med nye udfordringer og nye muligheder. En ny begyndelse, der lader os tage fat med friske forhåbninger: Det er nytår – på ny.

For Europa betyder netop dette årsskifte en sådan begyndelse. For 14 dage siden, under Det Europæiske Råds møde i København, blev ti nye lande budt velkommen til at deltage i det nære samarbejde inden for EU, og måneden forinden blev der truffet beslutning om udvidelse af NATOs medlemskreds. Vor gamle verdensdel med sin endeløse række af konflikter og spændinger har bevæget sig langt. I løbet af de seneste uger er et stort skridt taget i retning af at hele de dybe sår, som det 20. århundrede tilføjede Europa med de to verdenskrige og den lammende opdeling, som fulgte efter. Ikke mindst i forhold til de lande, der geografisk ligger Danmark nærmest, og hvis skæbne vi herhjemme har fulgt med særlig medleven, er det en begivenhed, som vi af hjertet glæder os over. Det har ikke været nemt at nå dertil, hvor vi i dag står, og vejen frem skal nok vise sig at rumme vanskeligheder; men det er jo for sammen og i fællesskab at kunne tage fat på problemerne, at Europas mange forskellige lande har valgt netop denne form for samarbejde. Nu kan vi for alvor samle os om at genfinde og styrke de bånd og de broer, som forbinder vore lande, og som vidner om århundreders, ja årtusinders fælles kultur og historie. Det er nok værd at have i tankerne, når vi fejrer dette årsskifte.

Med formandskabet i Den Europæiske Union faldt det i Danmarks lod at stå for tilrettelæggelsen og gennemførelsen af de afsluttende forhandlinger om udvidelsen af EU. Det har stillet store krav til vore evner, såvel diplomatiske som organisatoriske. Mange, mange enkeltpersoner har været inddraget i det arbejde både på fremtrædende og mindre synlige felter. Når Danmark har høstet anerkendelse viden om, skyldes det i høj grad deres indsats. Jeg bringer dem alle en stor tak.

I disse år åbner grænserne i Europa sig for alvor, og der rejses som aldrig før. Selv rejsemål fjernt fra vor verdensdel er nu blevet opnåelige, ikke kun for de få og eventyrlystne. Verden er blevet mindre, siger man; det betyder også, at der skabes en mangfoldighed af personlige kontakter ikke mindst blandt de unge. Det påvirker uvægerligt vores holdning til, hvad der sker ude omkring. Det fremmede bliver vedkommende på en anden måde, når man selv kan få kendskab til forholdene.

Men det medfører også, at den store verden med dens trusler og farer træder nærmere, så nær, at vi selv rammes. Det har nogle danske familier måttet erfare med smerte, da tre unge danske piger var blandt ofrene for terroraktionen på Bali.

Jeg sender mine gode nytårsønsker til alle i forsvaret, i beredskabet og ved politiet med en tak for den indsats, de yder for, at Danmark fortsat kan være et trygt og sikkert sted at bo. En særlig hilsen skal gå til de mange i forsvaret, der gør tjeneste uden for landets grænser: i Centralasien, ved de danske NATO-styrker på Balkan og i andre sammenhænge.

I det år, der er gået, er vi på ny blevet mindet om, at den internationale tjeneste ikke er uden risiko, og mine tanker går til de hjem og familier, som skæbnen har ramt så pludseligt og så hårdt. Til dem og til alle, der har mistet en, der stod dem nær, går min inderlige medfølelse. Måtte det nye år også for dem bringe meget godt.

Et godt nytår ønsker jeg for de mange danske, der fejrer årsskiftet uden for landets grænser eller på havet, og som i aften må savne dem derhjemme. Jeg sender også mine gode nytårsønsker til de danske syd for grænsen med en varm tak for deres trofasthed over for alt dansk, og til de mange ude omkring, hvis rod er i Danmark, og som hæger om danskheden og det danske sprog.

Jeg bringer også mine gode nytårsønsker til alle dem, der er kommet til Danmark fra fremmede lande og fjerne himmelstrøg. Hvad enten de har boet her kort eller længe, håber jeg, at det nye år må være med til, at de kan føle, at de hører til her.

I det forløbne år er mine tanker jævnlig gået til Færøerne og Grønland, der i årenes løb har givet mig og min familie så mange uforglemmelige oplevelser, og jeg sender min nytårshilsen til de to landsstyrer, til Lagting og Landsting og til hvert enkelt hjem. Måtte det nye år blive et godt år for det færøske såvel som for det grønlandske folk.

Atter i år føler jeg trang til på denne aften at sige tak. En tak, der går til alle de mange, der både i det daglige og ved særlige begivenheder viser mig og min familie så megen opmærksomhed. Prinsen og jeg, Kronprinsen, prins Joachim og prinsesse Alexandra med deres to drenge, vores børnebørn, føler os omfattet af en varm hengivenhed, der er til støtte og inspiration for os i al vor færden.

Et nyt år står for døren, og vi ser frem og ser tilbage. Hvordan gik det? Hvad nåede vi? Hvor kom vi til kort? Hvor skal vi sætte ind?

Det er dejligt, når vort liv lykkes; når vore børn trives, når vort arbejde giver os tilfredshed, og vi høster anerkendelse for vor indsats. Men sådan er det ikke nødvendigvis. Sygdom kan ramme, ulykken slå ned. Der er så meget, der ikke er til at beregne og dog skal livet leves. En ny dag skal begynde, også når den er grå. Meget kan vi gøre af os selv når vi har overskud; men der er vilkår, som vi ikke umiddelbart er herre over.

De kan pludselig sætte bom tværs over den vej, vi troede, vi skulle gå, eller rejse sig om os som mure, der spærrer for alt udsyn, og vi ser ingen udvej. Da kan det vise sig, at vejen frem går op over det, der spærrer, at det er selve forhindringen, der gør det muligt møjsommeligt at komme videre. Det har mange oplevet, hvad enten de hårde vilkår var af fysisk eller psykisk art eller skyldtes andre forhold. Blev det ikke den tilværelse, de havde forestillet sig, så blev det dog et liv, et liv, der var værd at leve.

Om få timer kan vi igen høre Rådhusklokkerne falde i slag. Hvert år lytter vi til dem med tilbageholdt åndedræt: dong – dong – dong; tolv slag; mærkeligt som stemningen bliver næsten knugende. Så bryder et kor igennem med den kendte salme, Vær velkommen.

Der ligger ikke en hurra-optimisme, men en fortrøstningsfuld accept deri: Hvad det end vil bringe, tager vi imod det nye år, tager det på os – med dets glæder og sorger, med dets udfordringer og dets muligheder: Velkommen nytår og velkommen her.

GUD BEVARE DANMARK"
2004,monark,Dronning Margrethe 2,"Igen står et nyt år for døren, et skudår oven i købet: 366 dage, 8.784 timer – mere end 500.000 minutter. Man bliver helt forpustet bare ved at tænke på det. Året bliver jo næsten opbrugt, før det er begyndt, ved sådan at stilles op i tal. Arbejdstid, fritid, ja sågar kvalitetstid prøver vi at sætte i system for at nå alt det, vi skal, og alt det, vi burde gøre – og så noget af det, vi allerhelst vil have tid til.

Vi savner den roligt fremadskridende tid, hvor årstiderne veksler med hver sit ansigt, sine gøremål, hvor uge lægger sig til uge, og månederne følger på hinanden i en rolig rytme. Sådan føles det bare ikke nu om stunder. Vi lever i en tid, hvor der kommunikeres som aldrig før. Uanset, hvor vi er, kan vi få en besked igennem angående vort arbejde, og vi kan sende en hilsen til den anden side af jordkloden og få svar næsten med det samme. Afstandene er ophævet, vi kan holde kontakt, og det går så dejlig hurtigt.

Den nye teknik giver os hidtil uanede muligheder. Men på et væsentligt punkt kommer den til kort. Selv nok så mange e-mails og SMS-beskeder, og hvad det nu alt sammen hedder, kan ikke erstatte den personlige kontakt, det menneskelige nærvær. Vi bliver let så opslugte og fortravlede, at vi glemmer, at der også skal være tid til at være sammen, til at tale sammen.

Meget er sket, siden det sidst var nytårsaften, i verden som helhed, i Danmark og for hver enkelt af os. Mere end nogensinde mærker vi, at begivenhederne i verden omkring os berører os alle, og at vi ikke lever isoleret her i landet.

I det år, der er gået, er der sket meget, som har sat sindene i bevægelse. Krigen i Irak, hvori også Danmark har deltaget, spørgsmål på den hjemlige dagsorden og begivenheder fra vores fjernere eller nærmere fortid har affødt diskussioner, som kan være nok så skarpe. Det overrasker os måske lidt, for her til lands har vi nok tradition for at sige vores mening, men helst sådan, at vi også kan blive enige. For tiden er det, som om meningerne brydes om næsten alle forhold i samfundet, store såvel som små.

Men er det nu så ilde en gang imellem at sige sin mening uden at lægge fingrene imellem? Det kan klare begreberne både for én selv og over for andre, og det kan rense luften, når følelser og tanker får lov at komme frem. Man skal ikke give køb bare for at få ro. Der, hvor det virkelig gælder, skal der klare linjer til; for gensidig respekt opnår man bedst, når man også véd, hvad alle parter står for. Først her kan virkelig samtale begynde.

Men det er vigtigt, at det netop bliver sam-tale: at tale sammen, at lytte til den anden part, så at det ikke bliver to enetaler mellem døve, hvor enhver holder på sit og ikke opfatter, hvad den anden har at sige, fordi man tror at vide det på forhånd. For den anden parts meninger kunne jo have forskubbet sig, bare lidt; og det kunne jo være, at man selv tog fejl. Man kan sagtens komme ud for at være enig med én, som man aldrig havde forventet at dele opfattelse med.

Den åbenhed, som vi bør udvise over for andre meninger, skal vi huske også at vise over for andre mennesker, helt uanset om de giver sig til kende eller forholder sig tavse. For det er ikke enhver givet let at finde ord og dermed blive hørt. De fleste mennesker har så meget mere i sig, end vi forestiller os; det berigende ved samtale er jo, at vi får øre for de mange forskellige klange, som ethvert menneske rummer. Mange spændinger i dagens samfund stammer måske netop fra de samtaler, som aldrig finder sted.

Danmarks internationale engagement medfører, at mange danske gør tjeneste i verdens brændpunkter, eller hvor katastrofen har ramt. Det gælder forsvar og politi såvel som dem, der er med i nødhjælpsarbejde. Jeg sender dem alle en varm nytårshilsen med tak for deres indsats og offervilje. De nyder stor anerkendelse overalt, og vi herhjemme kan godt være stolte af dem.

Rundt omkring i næsten alle jordens egne bor der danskere eller mennesker af dansk oprindelse. Til daglig er de travlt optaget af det, der omgiver dem, men her ved jule– og nytårstid går deres tanker måske tilbage til det Danmark, de forlod, eller som de véd, at de har rod i. De skal vide, at vi herhjemme også tænker på dem, og jeg ønsker dem et godt nytår. Det samme gælder de danske syd for grænsen. Lige dybt forbundne med Danmark som med den egn, de bebor, nyder de stor respekt, og jeg sender dem mine varmeste hilsener.

Et godt nytår ønsker jeg for Færøerne og det færøske folk; overalt hvor jeg møder færinger eller får øje på det færøske flag, fører det altid mine tanker til de øer i det store hav, som jeg holder så meget af.

Til sommer vil Prinsen og jeg på ny besøge Grønland, og vi glæder os over, at Kronprinsparret vil gøre rejsen med. Med et ‘på gensyn’ ønsker jeg et godt nytår for Grønland og det grønlandske folk.

Selv en nytårsaften går verden ikke i stå. Der er mange funktioner i samfundet, som stadig må holdes gående. Derfor sender jeg en særlig nytårshilsen til enhver, som til vands, til lands eller i luften passer deres dont ganske som sædvanlig. Dem skylder vi alle en tak.

Vi har netop fejret jul, og i aften skyder vi nytår ind med bulder og brag. Vi har været sammen i familien og med gode venner; overalt har der været lys og glade ansigter. Disse dejlige dage, hvor går de hurtigt! Men for den ensomme, den glemte, den isolerede er det årets tungeste tid, der slæber sig af sted som én uoverkommelig, klæbrig masse, ikke til at skelne fra årets øvrige uger og måneder. Et nyt år; javel, vi skal skrive 2004, men gør det en forskel? Jo, måske det kunne gøre en forskel, hvis vi tænkte os om. Hvis vi forsøgte at gøre noget for hinanden, at tale med hinanden, at lægge mærke til, hvem der er blevet til overs, og vise dem, at vi respekterer dem og også gerne vil drage dem ind i vores travle dagligdag.

Prinsen og jeg og hele vor familie har meget at sige tak for i det år, der er gået. Vi har overalt mødt så megen varme og hjertelig medleven i al vor færden, og særlig i forbindelse med Kronprinsens forlovelse. Det er en begivenhed, som for altid vil præge mindet om det forgangne år, og som får os til at se frem til 2004 med glad forventning.

Jeg véd, at jeg har hele min familie med mig, store som små, når jeg nu ønsker et godt nytår med tak for det gamle og med ønsket om, at det må blive et godt år for vort land og for hver enkelt, og at 2004 må bringe nyt håb også for dem, der føler sig mest forladt.

GUD BEVARE DANMARK"
2005,monark,Dronning Margrethe 2,"Ingen véd, hvad et år kan bringe; det har vi netop måttet sande i forbindelse med den forfærdende naturkatastrofe i Sydøstasien. Med uhyggelig kraft fejede flodbølgen ind over de lave kyster langs Det Indiske Ocean og førte død og ødelæggelse med sig. Blandt de mange tusinde ofre er også mange danske familier, og i disse dage må vi alle føle os dybt berørt, det er de tanker, som ligger øverst hos os alle.

Vi er ikke ubekendt med naturkatastrofer i fjerne egne, men vi tror aldrig, at det er noget, som kan ramme os. Vi er jo blot glade turister, der søger en varmere sol og et hav, der er mere blåt end ved vore kyster. Lad os derfor ikke kun tænke på vore egne tab, men også på de mange tusinde mennesker, som nu må se hele deres tilværelse slået itu. Vi skal heller ikke glemme de mange familier her i landet, som har deres oprindelse netop i nogle af de hårdest ramte områder; også de lever i disse dage med en stor uvished om, hvordan det er gået for deres slægtninge og deres oprindelige hjemegn. Netop nu varmer det derfor at se den offervilje, som mange yder på eget initiativ og det ihærdige arbejde, der gøres også fra dansk side med at sende hjælp ud til de hårdest ramte samfund.

Ja, vi lever i en verden i stadig forandring. Vi tror på fremskridtet og forventer en stadig fremgang, sådan som også vore forfædre gjorde det, selv om deres liv foregik i et roligere tempo, og morgendagen for dem var mere forudsigelig.

Det er i tilbageblikket, at fortiden virker så trygt overskuelig, mens fremtiden er fuld af “hvis” og “hvordan mon”? Vi beregner, og vi opstiller prognoser, vi lægger planer og sætter os mål. Men har vi det bedre som mennesker? Trives vi bedre end for blot et par generationer siden?

Om den øgede velstand i vor del af verden og her i Danmark kan der ikke herske tvivl; heller ikke om fremskridt for samfundet som helhed eller for den enkeltes forhold. De fleste af os vil nok mene, at det er gået fremad. Vi har åbnet os både udadtil mod den store verden og indadtil mod hinanden. Vi gør meget ud af, at enhver skal kunne komme til orde, og at ingen skal blive overset. Alligevel véd vi godt, at der er spændinger også i vort samfund, og at der hersker delte meninger om vejen frem. Sådan må det være i et åbent samfund, hvor den enkelte frit kan give udtryk for sine tanker og meninger, også når de måtte være ubekvemme, men hvor heller ingen skal forvente, at de kan stå uimodsagt.

Vor demokratiske tradition er ingen selvfølge, og et demokrati gror ikke frem af sig selv; det kan vi se, hvis vi kaster blikket rundt omkring i verden. Det er som en fin plante; den kan sagtens blive stor og stærk; men den kræver luft og lys for at kunne trives; den fordrer også læ, for den vantrives, hvis den skal passe sig selv. Det er vigtigt, at vi hører på hinanden og gør plads for forskellige synspunkter; men det er lige så vigtigt, at vi siger stop, hvis vi frygter, at noget truer vores samfundsform. Vi ønsker et samfund, hvor der hersker åbenhed og tolerance; men vi må samtidig stå fast på de værdier, som vi anser for grundlæggende for fællesskabet. Det er en vanskelig balance. Vi kan komme til at gøre vort demokrati fortræd ved at overreagere; men vi styrker ikke demokratiet ved at dukke os eller lade stå til. Det er en udfordring, som vi må tage alvorligt.

Hvis vi igen lader blikket vandre et par generationers tid tilbage, ser vi nok, at der er gjort fremskridt, ikke mindst materielt; men vi ser også, at vor hverdag alle hjælpemidler til trods er blevet mere kompleks. Der kræves meget for at kunne følge med. Den, som ikke er vågen, eller som har svært ved at begribe alt, hvad der foregår, kan nemt blive rendt over ende eller kørt ud på et sidespor, hvor al tale om at deltage i samfundets udvikling bliver uden mening.

Vi skal værne om det samfund, som vi har opbygget igennem generationer. Et samfund, der bygger på den enkeltes ret og værd, hvor der skal være plads til alle, hvor ingen grupper lukker sig om sig selv, men hvor alle er med.

Det år, som nu næsten er til ende, har været rigt på begivenheder for mig og min familie. Det er som om Kronprins Frederiks og Kronprinsesse Marys lykke og glæde ved hinanden spreder sig som et varmt skær overalt, hvor de kommer frem, og stråler tilbage mod dem og mod os andre. I tiden omkring brylluppet, i sommerens løb, ja hele året igennem har vi mærket en varm medleven i alt, hvad der angår vores familie. Det var med til at gøre Prinsens 70 års dag til en dejlig begivenhed, og den megen opmærksomhed både varmer og glæder ham. Også min søster, Prinsesse Benedikte, er dybt taknemmelig for den interesse, der blev vist hende ved hendes runde fødselsdag i april.

Men “sorrig og glæde de vandre til hobe” – og ingen familie undgår tunge tider. Derfor har det betydet så meget for min familie og mig at mærke den sympati og forståelse, som vises Prins Joachim og Prinsesse Alexandra i den vanskelige tid, de må gennemleve i forbindelse med deres separation.

At så mange lever med i vore glæder og vore sorger styrker en far og en mor og rører os mere, end vi kan sige.

Selv i et ellers trygt samfund som det danske kan en ulykke brat slå ned og ændre alt. Så er det godt at vide, at nogle har gjort det til deres arbejde og livsopgave at yde hjælp. Her tænker jeg særlig på den indsats, beredskab og redningstjenester sammen med politiet gjorde i dette efterår, da en voldsom eksplosionsbrand pludselig forvandlede et stille villakvarter til et inferno. De tøvede ikke og rystede ikke på hånden, skønt det kostede en af dem livet. Dem skylder vi stor tak, både for, hvad de gjorde den dag, og fordi vi véd, at vi kan regne med dem alle årets dage.

Naturkatastrofer og så voldsomme ulykker får lange følger for mange og slipper ikke lige straks sit tag i dem, der bliver berørt. Mine tanker og medfølelse går til alle, der er blevet ramt, og til enhver, som i årets løb har været ude for store prøvelser; måtte det nye år bringe dem trøst og opmuntring.

I aften bringer jeg også alle i forsvaret min nytårshilsen, både til dem, der gør tjeneste her i landet, og til dem, der er udsendt. De gør et stort arbejde ofte under vanskelige forhold; men de gør det godt, og deres indsats nyder anerkendelse og respekt ude som hjemme.

Mange danske befinder sig i aften uden for Danmark, nogle fordi de har valgt at lægge hele deres virke i det fremmede, andre fordi de er udsendt for kortere eller længere tid. Til dem og til de mange danske, som netop i disse dage er engageret i hjælpearbejdet i Sydøstasien, sender jeg mine gode ønsker for det nye år. Den indsats, de yder, er med til at gøre Danmark til et land, der er kendt og respekteret, og som man kan regne med.

I år har Prinsen og jeg haft mulighed for atter at træffe de danske i Sydslesvig i forbindelse med Slesvig bys 1200 års jubilæum. Det korte møde ved Dannevirke og i kirken på Gottorp Slot vil altid stå som et smukt og varmt minde. Begge ønsker vi alle et godt nytår.

I sommer fejrede Grønlands Hjemmestyre sit 25 års jubilæum. Det var en dejlig oplevelse for Prinsen og mig at deltage i festlighederne. Det grønlandske folk har påtaget sig sit ansvar for Grønlands ve og vel, og Hjemmestyret har opnået store resultater. Under hele vores rejse sammen med Kronprinsparret kunne vi se og mærke den udvikling, som det grønlandske samfund står midt i, og det levende engagement, der gør sig gældende. Den modtagelse, vi fik overalt, vil sammen med de store naturindtryk stå som uforglemmelige minder for os alle sammen. Med en tak for det gamle år ønsker vi godt nytår for alle i Grønland.

Til sommer vil turen atter gå nordpå sammen med Kronprinsparret, og denne gang til Færøerne. Den rejse ser vi frem til i glad forventning om endnu et møde med færingerne og det færøske samfund, og vi ønsker alle et godt nytår.

I det nye år er det 200 år siden H.C. Andersen fødtes. Det vil blive fejret herhjemme og mange steder i verden, kendt og elsket som han er for sine eventyr og historier.

Han var en mand af sin tid og et romantisk gemyt, men samtidig et mærkeligt moderne menneske, der forstod og lod sig begejstre over sin tids videnskab og opdagelser. “Vor tid er eventyrets tid”, skrev han om sin egen tid. Hvad ville han ikke have sagt om vores! For det er en forunderlig tid, vi lever i. Vi kan kortlægge både det store og det små. Vi trænger stadig længere ud i det uendelige rum, vi udforsker galakser så fjerne, at det svimler for os. Vi finder ind til stoffets mindste størrelser, vi kan næsten måle en tanke. Og dog lever vi samtidig i den verden, hvor solen står op og går ned, og hvor himlen med sine stjerner hvælver sig over os; hvor vi kan glæde os over synet og smagen af et æble, mærke den varme nærhed fra en hund; hvor vi kan trøste os ved et blik fra en, der står os nær, og føle et kærtegn fra en hånd, vi kender.

Og vi ser, at vi er sådan, som mennesker har været til alle tider – ikke større, men heller ikke ringere. Selv på den mørkeste vinterdag kan glæden pludselig trænge sig på ligesom et solstrejf, lirke ved den knude, der synes uløselig, og dæmpe den sorg, der synes ubærlig.

Gid år 2005 må blive et år med solstrejf selv på de mørkeste dage, og hvor glæden må tændes gang på gang, hvor sår må læges, og hvor vi kan række hinanden hånden, så at revner og sprækker ikke bliver til afgrunde.

Med de tanker vil vi gå ind i det nye år, i dem kan vi lægge både vort håb og vor fortrøstning.

Sammen med hele min familie ønsker jeg alle et godt nyt år.

GUD BEVARE DANMARK"
2006,monark,Dronning Margrethe 2,"Det er nytårsaften. År 2005 synger på sit allersidste vers. Om lidt lukker vi bogen i og stiller det gamle, kendte bind op på hylden i reolen. Ved siden af står en lukket bog, om hvilken vi kun véd, at den hedder 2006. Lidt af indholdet mener vi at kende, måske aner vi også en del af handlingen; men hvad den vil byde på af stort og småt er først kendt, når endnu 365 dage er gået.

Sidst vi fejrede nytår, var det i skyggen af den katastrofale flodbølge i Sydøstasien. Den kom meget tæt ind på livet af os, fordi vi endnu i de dage måtte frygte, at også antallet af danske ofre var stort. Efter mange ængstelige uger viste det sig, at tabene lykkeligvis ikke blev så alvorlige, som vi først frygtede; men for hver enkelt familie, som blev ramt, er tabet lige stort, og ude i de lande, hvor flodbølgen hærgede, vil der gå lang tid, før tilværelsen igen er normal.

I dette efterår blev vi igen vidne til naturkatastrofer af et omfang, som vi har svært ved at fatte, da det nordøstlige Pakistan i oktober blev ramt af jordskælv, som ødelagde liv og ejendom og har gjort andre tusinder hjemløse. Men heller ikke et teknologisk højt udviklet samfund kan vide sig sikker mod naturens luner. Det måtte vi sande, da en serie af tropiske storme fejede ind over Mellemamerika og det sydlige USA og gjorde selv en storby som New Orleans til et katastrofeområde.

Hver gang har den danske hjælp været spontan og rundhåndet. Og kunne det se ud, som om vi var nok så hurtige og gavmilde dér, hvor også vore egne landsmænd var blandt ofrene, er det dog en glæde at se, hvordan hjælpen til Pakistan nu for alvor er kommet i gang. Men i aften skal vi først og fremmest samle os om at takke alle fra Danmark, som personlig har taget del i hjælpearbejdet. Under meget vanskelige forhold har de gang på gang stillet op for at bidrage med, hvad de hver især formår. Det gælder Redningsberedskabet, Forsvaret og Politiet, Røde Kors og andre humanitære organisationer, store som små. Med mine nytårsønsker skal også lyde en stor tak for den indsats, de yder. De gør Danmark ære.

Men det er ikke kun naturens kræfter, der har hærget i 2005.

Også den blinde terror har været med til at kaste sorte skygger ind over samfundene i året, der gik. Sommetider så nær, at vi selv fornemmer chokbølgerne, som da London i sommer blev ramt midt i en travl hverdag, der ligner vores.

Voldshandlinger og selvmordsattentater som disse ligger fjernt fra vore begreber her i Danmark. Alligevel må vi se i øjnene, at ekstreme meninger og handlinger kan virke fristende for unge mennesker, og at det at ofre sig for en sag kan synes heroisk. Men at ofre andre for sin egen vrede eller håbløshed, det er råt og kynisk, det gør ingen til helt. Den skæbne ønsker vi ikke skal friste et eneste ungt menneske, som er vokset op her i Danmark.

Det danske samfund er åbent og demokratisk; det er baseret på respekt for hinanden som mennesker og på respekten for hinandens meninger. Det er nok typisk for os i Danmark, at vi ikke bryder os om konflikter; en diskussion skal helst ende med, at vi alle bliver enige. Skarptskårne synspunkter og kategoriske krav, dramatiske udtalelser har vi ikke let ved at tage alvorligt, og vi reagerer ofte ved enten at fnise eller blive fornærmede. Men det er vigtigt, at vi både lytter til hinanden og kan tale klart om vore synspunkter, samtidig med at vi siger til, når vi er enige, og når vi er uenige. Det er sådan, vi har bygget det samfund, som vi er stolte af, og som vi godt véd, at man både ser op til og er lidt misundelige på andre steder i verden. Netop det samfund ønsker vi, at alle i de opvoksende generationer skal føle sig som en del af, sådan at det er naturligt for enhver ung mand eller kvinde at holde fast ved det og forsvare det i sin daglige færden.

Det år, som vi nu tager afsked med, er også en optakt til noget helt nyt for det danske samfund. Med kommunalvalget i efteråret har vi taget hul på den kommunalreform, som længe har været undervejs. Allerede nu mærkes det overalt i landet. Gamle mønstre skal brydes op, nye dannes, og det kan ikke undre, om det også gør mange usikre på, hvordan det vil påvirke deres hverdag.

Om et år er kommunalreformen en realitet med sammenlagte kommuner og nye regioner. Danmark møblerer om i sine stuer. Der rives vægge ned, og nye døre slås igennem. Det vil nok kræve lidt tid, før vi alle vænner os til det og finder ud af, hvor alt nu er kommet til at stå. Men det er det samme hus og den samme familie. Det har både Prinsgemalen og jeg klart kunnet mærke, da vi tidligere på året var på besøg rundt omkring i landet. Det er overalt den samme, varme gæstfrihed, vi møder, og den samme stolthed, vi fornemmer, skønt vilkårene kan være nok så forskellige fra det ene sted til det andet.

I disse år står også det danske forsvar midt i store omlægninger, som berører den enkelte både i tjenesten og i det private liv. Samtidig fortsætter arbejdet med de opgaver, som Forsvaret pålægges. Året har været præget af den store indsats, som gøres internationalt, og det er tydeligt, at der står respekt om det danske forsvar og dets personel. Vi har alle set, at det kan koste, og mine tanker går til dem, der er blevet ramt så pludseligt og hårdt, og til de familier, som må sidde med sorgen og savnet. Jeg sender mine nytårshilsener til enhver inden for forsvaret, til deres familier og deres nærmeste. Måtte det nye år blive et godt år også for det danske forsvar.

Mine tanker og ønsker går til alle danske, som må fejre nytår langt fra hjemmet, og til alle dem, som må savne et familiemedlem på netop denne aften. Min hilsen gælder også de mange, som er rejst ud for at slå sig ned i det fremmede for kortere eller længere tid, og de danske syd for grænsen, som så trofast holder ved deres danske arv, samtidig med, at de er respekterede borgere i det land, hvor de bor. Jeg ønsker et godt nytår for dem alle.

I dette efterår har Prinsgemalen og jeg haft en af de allerstørste glæder, et forældrepar kan opnå, nemlig atter at blive bedsteforældre. Kronprinsparrets lille søn er blevet endnu et samlingspunkt ikke blot for familien, men, tør jeg mene, for hele Danmark; hans glade forældre, Kronprinsen og Kronprinsessen, og Prinsgemalen og jeg selv er dybt rørte over den varme medleven, vi har mødt fra alle sider. Jeg vil ønske alt godt for alle unge familier, der i dette år oplever den lykke, det er, at et nyt lille liv lægges i deres hænder.

I sommer gik turen atter til Færøerne, denne gang sammen med Kronprinsparret. Det var et besøg, vi glædede os til; og som altid er vi vendt berigede hjem, opmuntrede og rørte over den varme modtagelse, der blev os alle fire til del. Måtte det nye år blive et godt år for færingerne og for det færøske samfund.

Også Grønland står stærkt i bevidstheden for hele min familie og mig, og jeg bringer varme nytårshilsener og gode ønsker for Grønland og alle, som lever i det store, skønne land.

Hvert år har sine glæder, men også sine sorger, som kan være dobbelt tunge at bære, når andre kan feste og være glade. Til enhver, der sidder med store bekymringer, eller som har mistet en, de holder af, går mine tanker, og jeg håber, at alle, der véd om nogen, der sidder alene med deres ængstelse og savn, vil være parat med trøst og hjælp, måske blot et håndtryk eller et smil på en kold dag.

Årets bog er en mærkelig bog. Noget af teksten står der allerede og vil afsløre sig dag for dag. Noget skrives af andre, uden at vi selv har ret megen indflydelse på det. Men noget af teksten skriver vi selv; derfor er årets bog også vores helt egen.

Lad os hjælpes ad med at gøre det nye års bog til en god bog for vort land og for vort samfund og for os alle hver især; måtte 2006 blive et glædeligt nyt år.

GUD BEVARE DANMARK"
2007,monark,Dronning Margrethe 2,"Ved et årsskifte er det almindeligt at se både frem og tilbage.  Blev det forgangne år sådan, som vi forventede, eller formede det sig ganske anderledes?  Kunne vi lægge det gamle års begivenheder bag os, eller viste det sig, at de forplantede sig ind i det nye, at de blot var en optakt til nye begivenheder?  For sådan er det selvfølgelig: Ethvert år bærer i sig både en begyndelse og en fortsættelse.  Intet brud er totalt, intet nyt er uden rødder.

Det år, der nu er gået, blev på mange måder ganske usædvanligt for vort land.

Vi i Danmark er stolte af vort land og af, hvad danskere i nutid og fortid har bedrevet, selvom vi gerne forsøger at lægge lidt ironisk afstand til vores selvbegejstring.  Vi er slet ikke kede af at gøre os bemærket som nation og modtager med glæde ros og opmærksomhed, og vi er ikke uvant med at blive holdt frem som et godt eksempel; men pludselig at blive genstand for ophidselse og vrede er ikke noget, vi er vant til, endsige forventer.

Ethvert land, ethvert folk er præget af sin kultur og sin historie.  Det præg bærer ethvert menneske med sig, hvad enten han eller hun forbliver hjemme eller rejser ud i verden, måske for at slå sig ned et helt nyt sted. Dér, på det nye sted, måske i en helt anden verdensdel, vil den tilrejsende møde et nyt land og et andet samfund, betinget af netop det lands beliggenhed og historie, dets kultur og dets skikke. Også det land og den befolkning, som modtager de tilrejste, vil få helt nye oplevelser at forholde sig til.  Det har vi her i Danmark også måttet erfare.  For vel har vi altid vidst, at verden er stor, men det er, når den træder indenfor hos os selv, at vi må indse, hvor mangfoldig den er, og hvor anderledes skikke og livsformer kan være.

At slå sig ned på et nyt sted er krævende; det fordrer, at man gør sig store anstrengelser for at lære det nye at kende, for at tilegne sig sproget og leve sig ind i årets rytme og dagligdagens gang. Der bliver sat nye rammer for ens tilværelse, og det vil også vise sig, at der er vaner og skikke, man må forandre eller endog lægge helt fra sig.  Ingen bør forvente, at den, der kommer til et nyt sted, et fremmed land, straks skal kaste alt sit arvede gods over bord, som om det var overflødigt.  Det ville let føre til, at man blev rodløs for alvor. Skal et træ plantes om, må det have et godt rodnet fra starten, så vil det også kunne suge næring til sig på sit nye sted og vokse og trives.

Her i Danmark vil vi helst, at alt kan forløbe gnidningsfrit, at problemerne, hvis de melder sig, skal løse sig af sig selv; for vi synes jo, at det, som falder os naturligt, også må være det for alle andre. Så enkelt er det bare ikke. Vi begynder at indse, at vi selv må forstå og gøre os umage for at forklare, hvad det er for nogle værdier, vort samfund bygger på, sådan at de, der endnu ikke har slået dybe rødder i Danmark, kan finde plads og finde sig til rette inden for det samfund, hvis medborgere de er blevet. Det forgangne år har nok lært os et og andet, ikke mindst om os selv.  Vi véd nu bedre, hvad vi står for, hvor vi hverken vil eller kan give køb.

Hvert år, når det bliver nytårsaften, går vore tanker på langfart til dem, der må være hjemmefra på denne aften.  Sidder de ganske alene, eller er de mon blandt venner som gerne vil høre, hvordan vi plejer at gøre i Danmark; eller er de sammen med landsmænd i festligt lag, men dog under helt fremmede himmelstrøg?

Her i aften skal der lyde en varm hilsen til alle danske, hvor i verden de end er: til de danske syd for grænsen såvel som til dem, der er rejst ud for at slå sig ned i det fremmede for kortere eller længere tid.  En særlig hilsen skal gå til dem, der må fejre nytår til søs.  Her gælder mine tanker ikke mindst alle ombord i ”Vædderen” med Galathea-ekspeditionen; de er med til at bære en frisk hilsen fra Danmark rundt i hele verden.

I aften må vi også tænke på de mange, som i offentlig tjeneste eller med en af nødhjælpsorganisationerne arbejder fjernt fra Danmark. Det er både vanskelige og farlige opgaver, de har påtaget sig, enten de er af humanitær eller militær karakter.  Der står respekt om deres indsats, som de udfører uforknyt og dygtigt, fuldt bevidst om det ansvar, der påhviler dem. Jeg sender dem hver især mine ønsker om et godt nytår.  At det kan være med risiko for liv og helbred, véd vi alle, og det gør et dybt indtryk på os, når vi må sande, at nogen har betalt den højeste pris.  I aften går mine tanker til hver og én, der har mistet sin mand, sin fader, en søn eller broder eller en nær ven.

I et år som dette, hvor Prinsgemalen og jeg ikke har været helt så meget rundt i det danske rige som i andre år, er mine tanker ofte gået til Færøerne og Grønland – disse fjerne egne, der dog står mig og min familie så nær.  Jeg sender mine gode nytårsønsker til det færøske og til det grønlandske samfund og til hvert enkelt hjem.

Min nytårshilsen går også til de mange, der i de senere år er kommet langvejs fra og har slået sig ned her, men som fortsat oplever Danmark som et fremmed land. Måtte det nye år gøre dem mere fortrolige med livet i Danmark og hjælpe dem, de ældre såvel som den opvoksende generation, til at finde sig til rette i det danske samfund.

Når vi ønsker godt nytår er det gammel skik også at sige tak for det gamle år, og vi i min familie har meget at sige tak for. Atter i år har min familie og jeg mødt en varm medleven i al vor færden både ved store begivenheder og i vor hverdag.  Jeg tænker her ikke mindst på Prins Christians barnedåb for snart et år siden, og på den sympati, som jeg personlig har mødt i forbindelse med mit, stort set, udmærkede helbred.

Når vi står på tærsklen til det nye år, vil vi alle gerne, at alt det gode, alt det, der lykkedes i det gamle år, må vare ved og bære frugt, mens vi lægger alt det mindre gode bag os.  Vi skal ikke slå en streg henover det eller lade som om, intet er hændt, men bruge det som en erfaring, der måske gør os klogere og bedre rustede til at møde livets tilskikkelser.

Så vil jeg da på årets sidste aften til hver og én udover det ganske land sende min varme nytårshilsen med en tak for det år, der er gået, og med ønsket om, at 2007 må blive et godt år for vort land og for hver enkelt af os.  Sammen med Prinsgemalen ønsker jeg alle et godt nytår.

GUD BEVARE DANMARK"
2008,monark,Dronning Margrethe 2,"Nytårsaften er et af årets mærkeligste højdepunkter. I morgen er der jo atter en dag; solen vil stå op på det sene tidspunkt, som hører årstiden til, og vejret vil næppe blive anderledes, end hvad den seneste vejrmelding lover os. Alligevel ser vi frem til denne aften som noget særligt, enten vi samles i glade venners lag eller vi måske foretrækker at holde den i stille eftertanke. For denne aften er skelsættende; i morgen står vi pludseligt i et helt nyt år: år 2008;  i aften vil vi sige farvel til år 2007.

***

Her i Danmark oplever mange af os i disse år gode tider med øget velstand, med optimisme og tryghed. Vi synes, at vi efterhånden er blevet dygtige til at indrette vort samfund sådan, at alle skal kunne få det mest nødvendige, i hvert fald når det gælder materielle goder.

Vi er meget optaget af at opnå det perfekte, det gnidningsfri og behagelige liv. Landet skal være yndigt – men det må ikke lugte. Byen skal være fuld af liv – men den må ikke larme. Alle vore ønsker skulle gerne opfyldes – men det må ikke koste noget. Vi ser helst, at vort liv er fuldt af udfordringer; men de må endelig ikke blive for krævende eller medføre uberegnelige konsekvenser.

Især de unge familier er hårdt spændt  for. De har rygende travlt, de har høje ambitioner, de sætter sig store mål, og mange ser dem også gå i opfyldelse, måske i højere grad end deres forældre og bedsteforældre nogensinde kunne gøre sig håb om. Men for nogle unge er det anderledes, de når måske ikke engang så langt, som at sætte sig noget mål, de er udenfor endnu inden, de rigtigt får begyndt.

Vi har et ansvar for hinanden, det er et af de principper,  vort samfund  bygger på. Måske var vi bedre til at forstå det, dengang der var mindre at deles om; nu er det så nemt at synes, at problemerne kan nogle andre tage sig af, blot vi selv kommer videre. Så bliver vi chokerede, når vi hører om børn eller ældre mennesker, der vantrives eller om unge mennesker, der ikke kan finde noget ståsted. ”Hvem har nu svigtet?”, spørger vi forarget, og ser os omkring. Det har vi egentlig selv. Vi skal også i det moderne, hurtige samfund  kere os om andre. Vi bliver fattigere, hvis vi glemmer det. Og menneskelig fattigdom skulle nødig være prisen for materiel rigdom.

***

Det rige samfund, som vi tilhører, med dets mange goder og den indarbejdede omsorg også for de svagere, tiltrækker mennesker, der kommer fra andre egne af verden, og som nærer de samme håb som vi: Et godt og virksomt liv med familie og venner, med glæde både i det nære og i fællesskabet. Det er ikke let for nogen at skulle lægge sin tilværelse om, sådan som det må ske, når man slår sig ned i et nyt land. Helt kan det ikke undgås, at der måske bliver set lidt skævt til den fremmede, som har andre skikke, en anden klædedragt, og som endnu ikke behersker sproget. Men det er helt nødvendigt, at man har et åbent sind og en vilje til at finde sig tilrette. På samme måde er det vigtigt, at det samfund, som modtager de tilrejste, er parat til både at hjælpe og støtte og til at forklare, hvilke krav der stilles og hvilke regler, der gælder. De har brug for os, og vi har brug for dem. Denne nytårsaften vil jeg gerne rette en hilsen til alle de mange, som gennem den seneste menneskealder har slået sig ned i Danmark. Jeg ønsker for dem alle, at hvert nyt år, de oplever her blandt os, trods alle vanskeligheder, må bringe dem videre, så at de kan se sig selv og deres efterkommere som en del af det danske samfund.

***

Danmark er ikke stort, vi har hverken høje bjerge og dybe dale eller vældige vidder og endeløse skove. Men vi har vort landskab, som vi holder af. Næsten altid har vi udsigt til fjord eller hav; overalt er der spor af vore forfædres færden. Dog varer det aldrig længe før de bløde bakker afløses af bebyggelserne som breder sig ud fra de gamle byer ved kysten eller fra jernbaneknudepunkterne inde i landet.

Ligeså meget som vi glæder os over broen, som føjer sig ind i landskabet eller den vellykkede omformning af et gammelt torv i byen, ligeså meget ærgrer det os, når en nybygning pludseligt stjæler vores udsigt, eller når en husrække skæmmes af en ufølsom facadefornyelse. Den vældige udvikling vi har været vidne til indenfor de senere år, fylder os med modstridende følelser. Det er vemodigt at se meget af det gamle forsvinde, men ikke desto mindre er vi med rette stolte af den foretagsomhed, som alt det nye vidner om.

Men nej, vi kan ikke skrue tiden tilbage. Vi vil jo ikke sidde i dagevis i Nyborg eller Korsør og vente på gunstig vind for at komme over Storebælt, eller på at der er vand nok i åen, til at møllen kan male vores mel. Vi tilhører et moderne og dynamisk samfund, og vi er mange. Vi vil hver især gerne udvikle alle vore evner og vi vil, at vore børn og børnebørn skal kunne leve videre i et samfund, som stadig byder på muligheder og udfordringer.

I disse år bliver det i stigende grad klart for os, at al vor stræben efter udvikling også har rent fysiske konsekvenser, nemlig for miljøet: luften, vi indånder; vandet, vi skal drikke; jorden og havene, hvorfra vi skal hente vores mad. For vi ved jo, at alt det er betinget af de klimatiske forhold, vi lever under. Og nu begynder klimaet tilsyneladende for alvor at blive påvirket af vore aktiviteter ikke bare lokalt, men globalt.

Hvis vore efterkommere også skal opleve den befriende glæde ved at gå ud i naturen, nyde udsigten fra en bakketop eller ligge i græsset og se skyerne sejle for vinden, så må vi alle sammen tage et ansvar for at give det, der blev os betroet, videre til de næste generationer.

***

I aften går mine tanker til de danske soldater, som gør tjeneste under fremmede himmelstrøg og som under svære betingelser arbejder for at skabe fred og sikkerhed og et bedre liv for den lokale befolkning i lande fjernt fra Danmark. Særligt tænker jeg på dem under meget krævende forhold i Afghanistan. De har i de seneste måneder lidt sørgelige tab, men jeg ved at de stadig holder hovedet højt og står sammen. Vi herhjemme kan dårligt forestille os, hvad de må gennemgå, men vi kan være stolte af deres færd, og vi skal lade dem vide, at vi tænker på dem. Til alle i det danske forsvar sender jeg min nytårshilsen og min tak for deres indsats i året der gik. Min dybeste medfølelse går til de familier, som nu sidder med sorgen og savnet af en de havde kær, og som har ofret livet i Afghanistan eller Irak; også de er ofte i mine tanker.

Der er mange,  som i år må tilbringe nytårsaften fjernt fra Danmark og deres nærmeste. Hvad enten de er udsendt til nogle af verdens – alt for mange – brændpunkter eller de har opgaver at røgte til lands eller vands, sender jeg dem mine gode nytårsønsker. Jeg sender også min hilsen til de danske syd for grænsen med ønsket om et godt nyt år.

Når vintermørket sænker sig og blæsten suser over tagene, går mine tanker ofte nordpå til Færøerne og Grønland. Der bliver julen og nytåret netop til lysenes fest. Men nu er solen vendt og nu går det langsomt mod lysere tider.  Måtte det nye år bringe alt muligt godt både til det færøske og det grønlandske folk.

For at vi alle kan færdes trygt og hvile roligt, er det nødvendigt, at der er nogle, der våger og er parate til at yde en indsats, hvis ulykken alligevel rammer. Jeg tænker på Beredskabet og på Politiet og på dem, hvis arbejde er på hospitalerne. Jeg ønsker dem hver især et godt nyt år, med en tak for alt hvad de yder både til daglig og i kritiske situationer.

***

Hvert år har i tilbageblikket sit eget ansigt. I dette år har Prinsgemalen og jeg haft den store glæde, at vores familie er blevet forøget med endnu et lille barnebarn, da Kronprinsparret fik deres datter Isabella. Det har varmet os at føle hvordan alle sluttede op om os i vor glæde, ligesom vi har mærket den varme interesse, der har samlet sig om Prins Joachim og hans forlovede Marie Cavallier. At så mange tager del i alt, hvad der rører sig i vor familie og glæder sig med os, berører os alle dybt og fylder os med taknemmelighed. Det er en kilde til daglig inspiration, og en forpligtelse til altid at yde vort bedste. Det føler vi, unge som gamle.

På årets sidste aften er det mit ønske at det nye år må blive et godt år for Danmark og for os alle sammen. Må også de, der sidder med sygdom og bekymringer eller med tunge tanker, finde et lysglimt, der kan føre dem videre: En kærlig hånd, et venligt blik, som kan vise dem, at de ikke er glemt.

Så vil vi alle ønske hinanden et godt nytår og med fortrøstning se det nye år i møde og hilse år 2008 velkommen her.

Godt nytår.

GUD BEVARE DANMARK"
2009,monark,Dronning Margrethe 2,"Det er årets sidste aften. Efter julen med dens funklende lys og varme toner, med røde hjerter og dybgrønne grangrene, hvor vi helst samles med familien og dem, der står os allermest nær, kommer nytårsaften. Den bryder ind over os med stort rabalder, selv om nogle også i aften foretrækker at fejre den i det stille. For i nat tager vi afsked med det gamle år og byder det nye velkommen. Det maner til eftertanke. Det ny og ukendte kan virke både lokkende og skræmmende. Sådan oplevede vi det som børn, men, hånden på hjertet, sådan kan det stadig føles.

Netop i år kan der være mange, som bekymrer sig for, hvad det nye år vil bringe. Overalt tales og skrives der alvorsfuldt om verdensøkonomien, der er ved at tabe pusten, og vi kan frygte, at vi også kommer til at mærke det i vores egen dagligdag. Mange vil naturligt være bekymrede for deres arbejde, og om det bliver sværere at få familiens økonomi til at hænge sammen.

Vi har længe vænnet os til, at alt gik bedre og bedre, at morgendagen tegnede stadig lysere. Nu males der med mørkere farver; men lad os alligevel se op og ud og sætte vore bekymringer i forhold til et større perspektiv.

Andre steder kæmper mennesker med problemer af en helt anden karakter. Der hersker sult og sygdom, nød og krig. Målt med den målestok er Danmark så afgjort blandt verdens mest privilegerede nationer. Det forpligter. Vi kan ikke i en moderne verden isolere os og lade andre om at løse de problemer, der ikke umiddelbart berører os selv. Vi har igennem mere end et halvt århundrede engageret os i mangfoldige internationale sammenhænge, og Danmark har ydet betydelig bistand til udviklingsarbejde mange steder i verden. Særligt i nedgangstider er der behov for fortsat at tage et aktivt medansvar. Vi har mulighederne, og vi har meget at byde på. Det kan vi i grunden være stolte over.

Danmark skal i 2009 vise sin formåen på et område, der berører os alle. Vi har påtaget os værtskabet for FN’s klimakonference. Det er en stor opgave, og vi vil få brug for al vor viden og erfaring, når vi skal medvirke til at finde løsninger på de klimaproblemer, som synes at blive stadig større. Vi har stor viden og erfaring, når det handler om at forvandle miljøproblemer til nye muligheder. Vi har også lange traditioner for at formidle synspunkter og for at få mange parter til at bøje sig mod hinanden og opnå den grad af enighed, som kan føre til resultater.

Danmark er trods den økonomiske krise stadig et rigt samfund og et trygt samfund. Det er noget som mange generationer har bygget op over lang tid, og fundamentet har først og fremmest været de menneskelige ressourcer: flid og godt humør, praktisk sans parret med venlighed.

De egenskaber skal vi holde fast ved. Dem har vi brug for til alle tider, ikke mindst når vanskelighederne begynder at melde sig. Så er det vigtigt, at vi ikke tager alle goderne for givet, eller betragter vore medmennesker som blot og bart en sag, der skal ekspederes. Man kan godt sige tak for det, man får, selvom man har ret til at få det. At yde med et smil og tage imod med et ”tak!”  Det får så meget til at glide lettere.

I vores samfund er vi dybt afhængige af hinanden, og af de grupper af mennesker, der får hverdagen til at hænge sammen. Det gælder skolelæreren, der lærer vore børn at læse og åbner en hel verden for dem. Det gælder hjemmehjælperen, som kommer rundt til de ældre og handicappede og får deres dagligdag til at fungere. Det gælder sygeplejersken og politibetjenten, der med lige dele professionalisme og omsorg sikrer vores tryghed. Endelig gælder det de mange, som rundt omkring i stat og kommune skal bistå og vejlede deres medborgere i stort og småt. Deres indsats har vi alle grund til at påskønne, og jeg vil gerne på denne årets sidste aften sige dem tak for hvad de yder og ønske godt nytår.

Også i år er der mange familier, som på denne aften må savne at være sammen med en af deres kære, fordi han eller hun må opholde sig langt fra hjemmet og fra Danmark

Her tænker jeg særligt på vore soldater mange steder i verden, men først og fremmest på de, som er udsendt til Afghanistan. Her udfører de deres opgaver med dygtighed og stort mod, men til stadighed, trods alle farer med stor ansvarsfølelse og godt humør. De fortjener alle vores påskønnelse og vores tak for hvad de gør. Derfor var det en glæde for Kronprinsen at besøge de danske soldater i Helmand provinsen og personligt få et indblik i deres liv dernede. Når vi har dem i vore tanker i aften så lad os også huske på de ofre, det har krævet og tænke på de efterladte som sidder tilbage med sorgen og savnet.

I aften omfatter min nytårshilsen også hele Forsvaret, Hjemmeværnet og Beredskabet med tak for hvad de dagligt yder for vores sikkerhed og tryghed her i Danmark.

Det har sin pris, at Danmark åbent forfægter synspunkter og forsvarer ideer, som er rodfæstet i vores kultur og baggrund. Det mærker de mennesker som arbejder for Danmark i udlandet. Det er blevet tydeligt i dette år da den danske ambassade og et hotel i Islamabad i Pakistan blev ramt af terrorbombning. Mine tanker og min medfølelse går til de efterladte og de sårede.

Prinsgemalen og jeg havde i efteråret den store oplevelse at besøge Tanzania. Også der fik vi lejlighed til at møde nogle af de mange danske, som er med til at skabe bedre vilkår for mennesker i fjerne egne af verden. De gør en prisværdig indsats, som vi alle kan være stolte af. Jeg ønsker dem et godt nytår både for deres virke og for dem hver især.

Jeg sender min nytårshilsen til alle danskere i udlandet og til alle, der må tilbringe nytårsaften på søen. Her skal også gå en varm hilsen til Søværnets skib Absalon og hele dets besætning.

Det er mig altid en glæde at kunne sende min hilsen til de danske i Sydslesvig, og særligt i år hvor jeg for få måneder siden havde den gode og festlige oplevelse at være med til indvielsen af det nye danske gymnasium i Slesvig. Det var en bekræftelse af den smukke måde hvorpå sydslesvigerne stadig slutter op om deres danske arv, samtidig med at de er respekterede borgere i deres land.

Også i år går mine tanker til Færøerne og jeg mindes de mange gode møder med det færøske folk, som min familie og jeg har haft i årernes løb. Jeg ønsker et godt nytår til alle.

I dette efterår har Grønland taget en stor beslutning ved folkeafstemningen den 25. november. Jeg glæder mig til at være i Grønland på nationaldagen den 21. juni, hvor det nye grundlag for relationerne mellem Danmark og Grønland træder i kraft. Jeg ser hen til et fortsat tæt og fortroligt samarbejde mellem Danmark og Grønland. Jeg ønsker et godt nytår for det grønlandske samfund og for hvert enkelt hjem.

***

For min familie og mig har 2008 være et travlt år, men først og fremmest et glædeligt år, hvor vi kunne fejre Prins Joachim og Prinsesse Maries bryllup. Den måde hvorpå ikke blot egnen omkring Schackenborg, men hele landet samledes omkring vores søn og hans unge brud, har varmet vore hjerter. Prinsgemalen og jeg og hele familien bringer vores tak for al den hjertelighed, vi har mødt igennem hele året overalt, hvor vi er kommet både herhjemme og ude under fremmede himmelstrøg.

Nu er det gamle år næsten forbi. Om lidt river vi det sidste blad af kalenderen for 2008. Et nyt år kan begynde: 2009. Hvad vil det år bringe? Nye bekymringer? Ny udfordringer! Nye gode oplevelser med familien og med dem, vi arbejder sammen med. Hvis der skulle blæse lidt koldere vinde i det kommende år, kan det være en udfordring til os om at stå sammen og være opmærksomme på dem, som vi kan give en hjælpende hånd med et smil og med en tak, for det ethvert af vore medmennesker betyder for os.

Til hver og en ønsker jeg et godt og glædeligt nytår.

GUD BEVARE DANMARK"
2010,monark,Dronning Margrethe 2,"Nytårsaften er den aften, hvor vi ser tilbage på året der gik og ser frem til det nye år, med hvad det mon vil bringe. Vi er forventningsfulde, men også bekymrede, for vi lever i en verden, hvor alt hvad der sker også kan mærkes her i Danmark og har konsekvenser for vort land og for os hver især. Det kan godt lægge en dæmper på den festglæde vi gerne forbinder med nytårsaften. Krisen ansporer til mådehold efter mange glade år med stigende forbrug, og det at have og kunne beholde et arbejde er ikke længere så selvfølgeligt. Alle vil vi gerne føle at der er brug for os, og at vi hver især kan yde noget i samfundets hverdag.

Det gælder også de unge, der står over for en særlig udfordring i krisetider. Det er blevet sværere at finde et arbejde. Når man endnu ikke har haft mulighed for at vise, hvad man duer til, er det skuffende, at man ikke kan få afløb for al sin energi, og det kan være vanskeligt overhovedet at finde ud af, hvor ens evner ligger, når der ikke er bud efter en.

Ikke desto mindre mangler den danske ungdom ikke livsmod. De unge vil gerne tage fat og gå nye veje. De uddanner sig og dygtiggør sig. De rejser ud og får indtryk med hjem fra fjerne lande i hele verden.  Det giver dem en videre horisont, end min generation måske havde, da vi voksede op. Vi må vise de unge, at der er brug for dem. Vi må skabe plads for, at de også kan gøre sig de erfaringer, som skal til for at bringe vort samfund videre.

I de sidste 20 år er udviklingen gået meget hurtigt. Vi er blevet vænnet til, at alt blev bedre og bedre dag for dag. Nu står vi i en økonomisk krise, der er verdensomspændende. Den bliver vi næppe af med lige med det samme; men krisen kan være en spore til at overveje, hvordan vi lever vort liv. Måske er det slet ikke så usundt at sætte tempoet lidt ned, at give sig tid til at nyde øjeblikket, finde tid til at være sammen med sine nærmeste, mærke efter hvordan de har det, og hvordan det går også for andre, som ikke står os så nær.

For mange er det at blive ældre vanskeligt at affinde sig med. Som barn har man travlt med at blive voksen, som voksen vil man gerne blive ved med at føle sig ung; ja det er nærmest et krav at holde sig ikke blot ungdommelig, men ung i ti, tyve år længere, end man egentlig er det. Vores tid er blevet ungdomsfikseret. Det er både godt og skidt.

Vi beundrer dem, der holder sig unge hele livet, vi gør det næsten til en dyd i sig selv, som om årene ingen spor må sætte sig, den dyrt vundne erfaring ikke må komme til udtryk. Det er måske noget af det, som er med til at gøre vores – i øvrigt spændende nutid – så forjaget.

Erfaring er en værdifuld bagage, som også de unge skal kunne glæde sig over og glæde sig til. Den der ikke længere er ung af år, skal også have plads, og de der tidligt mærker alderens forandringer sætte ind, må vi ikke tabe i den store og glade ungdomsdyrkelse.

Samtidig er det dejligt stadig at kunne det ene og overkomme det andet, men det kan også være tilfredsstillende at sætte sig roligt ned og vide, at der er mindre at jage efter, og at det perfekte ikke altid er så vigtigt.

******

Igennem det meste af det forgangne år har vi set frem til COP15, det store Klimatopmøde i København i december. Forventningerne har været store og ambitionerne ligeså. Det gjaldt dels de praktiske forhold: hvordan vi skulle klare at have så mange og prominente delegationer på besøg, og hvordan det hele skulle tilrettelægges, dels hvordan det ville forløbe, og hvilke resultater det ville føre til.

I tolv hektiske decemberdage kunne vi følge konferencens forløb. Vi så, hvordan man fra hele verden kunne sidde sammen og tale sammen her i København, og konstatere at skønt alle var på det rene med emnets alvor, var der dog ingen garanti for, at man kunne nå til indbyrdes forståelse endsige til et entydigt resultat. Men vi vil også huske billeder af ledende mænd og kvinder fra hele verden i arbejdstøjet, og vi fik et klart indtryk af de vanskeligheder, der mødte dem og de anstrængelser, de gjorde sig for alligevel at finde sammen. Alt lykkedes vel ikke, men et grundlag blev lagt, og arbejdet vil fortsætte i det nye år.

Klimatopmødet i København var kulminationen på et langt og travlt forarbejde. Mange har bidraget på forskellig vis. Diplomater og andre embedsmænd har arbejdet nøgternt og engageret på at lægge alt til rette. Dygtige medarbejdere på alle niveauer har bestræbt sig på, at alt kunne glide så godt som muligt for de tusindtallige tilrejsende. Politiet har haft den vanskelige opgave at sørge for sikkerhed og orden omkring mødet, og har løst den ansvarsbevidst og på bedste vis.

Endelig har Københavnerne taget imod de mange gæster fra hele verden med venlighed, og har med godt humør båret over med de daglige indgreb i deres juleforberedelser.

Her i aften vil jeg gerne takke alle, der i stort som småt har bidraget til, at vi i Danmark har kunnet gennemføre det ærefulde hverv at være værter for Klimatopmødet.

******

I år har Danmark fået en ny flagdag, den 5. september. På den dag hejser vi Dannebrog til ære for den indsats vore udsendte har ydet og til stadighed yder rundt omkring i verden. Vi samler vore tanker om deres gerning, og om den offervilje, de har udvist, og vi mindes dem, som har betalt den højeste pris. Den dag i året vil fra nu af kunne samle os i taknemmelighed og eftertanke.

Netop nu går mine tanker til alle vore udsendte og i særlig grad til vore soldater i Afghanistan. Kronprinsessen har netop besøgt dem og mødet med de danske soldater og vore allierede gjorde dybt indtryk på hende. Hendes beretninger om sine oplevelser er med til at gøre deres hverdag nærværende også for mig. Den opgave de har er ikke let, men de udfører den med beslutsomhed og dygtighed, og de udviser et mod, som vi må beundre. De skal vide, at de og deres pårørende ofte er i mine tanker, og at deres tab berører mig dybt. Sammen med Prinsgemalen og Kronprinsparret sender jeg dem alle mine varmeste hilsener og gode ønsker for det nye år.

Også herhjemme i Danmark gør mange kvinder og mænd et stort arbejde for vores sikkerhed og tryghed. Min nytårshilsen går til alle inden for forsvaret, beredskabet, politiet og sundhedsvæsenet med tak for, at de holder hovedet koldt og hjertet varmt både i hverdagen og i krisesituationer. Det nyder vi alle godt af.

I år kunne Grønland fejre indførelsen af den nye selvstyreordning. Det var en stor oplevelse for Prinsgemalen og mig og for Kronprinsparret at være til stede på nationaldagen den 21. juni. Vi fik et stærkt indtryk af den glæde og stolthed, der præger det grønlandske folk, og den vilje til at tage fat på fremtidens opgaver, som kom så stærkt til udtryk i disse dage. Vi vil gerne takke for den varme modtagelse vi fik og ønske alt godt fremover for Grønland og det grønlandske folk. Jeg sender dem alle mine varmeste nytårsønsker.

Mine nytårsønsker går i aften også til Færøerne. Jeg håber sammen med Prinsgemalen til sommer atter at kunne besøge øerne. Gensynet med Færøerne og det færøske folk er altid noget jeg ser frem til med glæde.

Hvert år når jeg sender mine nytårshilsener går mine tanker også til de danske i Sydslesvig. De har boet og levet på den samme egn i mange, mange generationer. Der har de hjemme, de er loyale og respekterede borgere i landet, men samtidig er de trofaste mod Danmark. Dem vil vi ikke glemme, dem sender jeg mine varme ønsker om et godt nyt år.

Over hele kloden finder man danskere, der har bosat sig eller opholder sig for kortere eller længere tid. Nogle er udsendte, mange har valgt at lægge deres livsgerning under andre himmelstrøg, men alle vil de nok på en nytårsaften lade tankerne gå til Danmark og til deres kære derhjemme. Jeg ønsker dem hver især et godt nytår.

******

Når jeg ser tilbage på hvad det år, som nu næsten er omme, har betydet for mig og min familie må jeg først og fremmest tænke på den store glæde, det var for Prinsgemalen og mig igen at blive bedsteforældre. Sammen med Prins Joachim og Prinsesse Marie vil vi gerne takke for den hjertevarme medleven ved lille Prins Henriks fødsel i maj og ved dåben i sommer. Det varmer, ligesom også Prinsgemalen er rørt over al den venlighed, der kom til udtryk ved hans 75-års fødselsdag. At se sin familie  vokse og trives er en stor glæde for ham som for mig. Under vort besøg i Vietnam i november har han yderligere kunnet glæde sig over at vise både mig og Kronprinsparret det land, hvor han oplevede sine tidligste år, og hvor han tilbragte noget af sin ungdom. Det var som om en ring blev sluttet.

Nu er det gamle år næsten forbi. Når rådhusklokkerne falder i slag er 2009 ude og vi skriver 2010. Et nyt år, et nyt årti, hvad vil det bringe ?  Gid vi kunne gå ubekymrede ind i det nye år; men sådan vil det være for de færreste.

Dog skal vi ikke lade os kue af bekymringer. Der vil altid være nye udfordringer og nye muligheder for unge som gamle.

Lad os sammen tage udfordringerne op og udnytte de muligheder, som viser sig. Det skal være mine nytårsønsker i aften.

Gud give os alle et glædeligt nytår.

GUD BEVARE DANMARK"
2011,monark,Dronning Margrethe 2,"Nytårsaften er det skik at se tilbage på året, der gik. Selv kan jeg ikke gøre det, uden først og fremmest at sige tak, når jeg mindes al den venlighed og opmærksomhed, som jeg har modtaget, ikke mindst i forbindelse med min 70-års-dag i april. Den dag har lagt et lys og en glæde ind over hele året, som har varmet og rørt mig mere end jeg kan sige. Det skete ikke blot her i København på selve dagen, men jeg mødte det også rundt omkring i landet, hvor jeg end kom, alene eller sammen med min familie, og det kom også til at præge vort besøg på Færøerne.

Selvom vi alle hver især nok kan finde meget at glædes over i det forløbne år, har det ikke desto mindre været et år præget af den økonomiske krise, der har ramt verdenssamfundet og dermed også det danske samfund.

Det er bekymrende, for mange har mistet deres arbejde, butikkerne tjener færre penge, når kunderne har mindre at købe for, og krisens globale omfang gør, at virksomhederne er ramt af mindre omsætning både ude og hjemme.

Ikke desto mindre er Danmark blandt de nationer, som krisen har ramt mindre hårdt.

Gennem krisen har det hjulpet os, at vi her i Danmark har haft velstand og opsparing at tære på. Men det, vi har at stå imod med, er ikke alene vores solide materielle rigdom. Vi er også rige på andre måder. Vi har et grundfæstet fællesskab, som vi er stolte af. Det går langt, langt tilbage i vor historie, tilbage til den frie forfatning; ja, længere endnu, for Grundloven af 1849 kan netop ses som en bekræftelse af et fællesskab, som allerede eksisterede.

Fællesskabet er en stærk kvalitet, som vi skal skønne på, og som vi har brug for, når tiderne er mindre gunstige. Vi skal sammen bruge vores idérigdom, vores flid og skaberkraft. Det er egenskaber vi kan trække på, når vi nu søger at vriste os helt ud af krisens greb.

Når vi ser, hvordan andre bliver stadig dygtigere, skal vi ikke lade os skræmme af det, men lade det være en spore for os. Vi må ikke stille os tilfreds med det, vi engang var dygtige til, men fortsat bruge den blanding af individualisme og sammenhold, som har bragt os langt.

Kriser og vanskelige tider har Danmark kendt mange af i tidens løb, men vi er sammen kommet igennem dem, og alle har været med.

Men er der i disse år tegn på, at vi er blevet mere egoistiske, at vi er blevet tilbøjelige til først og fremmest at kræve ind og sikre os, at vi hver især får det vi selv mener at have krav på? Er vi ved at blive mistroiske overfor hinanden og tillægge hinanden mindre pæne motiver?

Så er det ikke alene en økonomisk krise vi befinder os i, så er det vore holdninger, der er ved at komme i skred. Det er en krise, der kommer snigende og som kan forgifte vort forhold til hinanden. Så er vi ved at sætte noget over styr, som kan være uopretteligt.

Den krise, der så at sige kan måles og vejes, som man kan sætte tal på og tegne kurver over, er ikke nær så alvorlig, som hvis det er vore værdier og holdninger, der vakler. Den økonomiske krise vi nu står i, skal vi nok finde vej ud af på kortere eller længere sigt; men vi skal ud af den med anstændigheden i behold og uden at sætte fællesskabet over styr.

I løbet af det seneste par generationer har samfundet udviklet sig sådan, at vi kan leve mere og mere trygt, både økonomisk og socialt. Vi har vænnet os til frit at kunne vælge og vrage i stort som i småt. Vi har fået det så godt, at vi næsten har glemt, at vore valg også har konsekvenser, og at ikke alle livets vilkår kan vælges til eller fra.

Vi mennesker lever i gensidige afhængighedsforhold. Det gælder i dag, som i går og til alle tider. Tidligere stod det måske mere klart, dengang man levede i de små landsbysamfund, hvor mange opgaver måtte løses i fællesskab, og da flere generationer ofte levede under samme tag, og enhver havde sine opgaver at varetage over for hinanden. Det var et afhængighedsforhold, der var tydeligt for enhver. I dag har vi overladt til samfundet at klare mange af de forpligtelser, som engang var hver enkelts opgave. Ofte går det så vidt, at vi helt glemmer eller overser, at samfundet jo egentlig er os selv, og at det slet ikke kan fungere, hvis vi ikke hver især gør en indsats og føler en forpligtelse over for såvel vore nærmeste, som for dem vi ikke lige løber på i det daglige.

Vi har opnået en frihed til at forme vort eget liv, som tidligere generationer aldrig har kendt magen til, og det skal vi skønne på. Men vi bør også huske, at ingen kan klare sig selv helt alene. Derfor skal vi også passe på det samfund, som vi kender som en tryg ramme om den enkeltes udfoldelse, og have øjne og ører og hjerte åbne for vore medmennesker.

***

På årets sidste aften, hvor så mange samles med familie og venner, skal vi ikke glemme dem, som må fejre nytår langt herfra. Særligt tænker jeg på vore soldater i Afghanistan. De er sat på en opgave, som er yderst vanskelig og farefuld, men de udfører den målrettet og ansvarsbevidst og med stort mod. Både de og deres pårørende herhjemme skal være i vore tanker i aften. Det kan være hårdt at sidde hjemme, mens éns kæreste er langt væk i farefulde omgivelser. Fra Kronprinsen, som kort før jul har besøgt vore soldater, ved jeg, at de går til deres opgaver med både alvor og frimodighed, og at de er sig bevidst, at de magter dem.

Ikke desto mindre har vores indsats i Afghanistan en høj pris: adskillige unge danskere har mistet livet også i år. Lad os i aften mindes dem og tænke på deres pårørende, deres venner og kammerater, som nu sidder tilbage med savnet.

Nogle af vore soldater er vendt hjem hårdt sårede, og andre er psykisk mærkede af deres oplevelser. For dem alle gælder det, at de har fortjent al vor omsorg og anerkendelse. I efteråret havde jeg lejlighed til at møde nogle af vore sårede soldater under deres genoptræning på Rigshospitalet. De viser alle et livsmod og en utrolig vilje til at overvinde deres handicap, som gjorde et stort indtryk på mig, og som kun kan vække beundring.

Jeg sender mine nytårshilsner til alle danske mænd og kvinder, der arbejder for vores sikkerhed og tryghed indenfor Forsvaret, Beredskabet og Politiet. Jeg ønsker et godt nyt år for jer alle, hjemme såvel som ude, hvor I end er.

Ved nytårstid går mine tanker som altid til de danske syd for grænsen. De er en del af vort danske fællesskab. Det bånd er aldrig blevet brudt, det er vi stolte over.

Hvert år er det en glæde for Prinsgemalen og mig at komme på besøg rundt omkring i landet. I år gik turen også til Færøerne, og til sommer planlægger vi et længere besøg i Grønland med Dannebrog. Det ser vi meget hen til, og når jeg i aften sender mine nytårsønsker til Færøerne og til Grønland, vil jeg samtidig takke for den tillid, der vises mig og min familie såvel i Grønland som på Færøerne og for de varme bånd, som jeg føler knytter os sammen.

For min familie og mig har 2010 været et godt år med mange glæder. Nu ser vi frem til det nye år med stor forventning, ikke mindst til den familieforøgelse, som vi venter i januar. Det varmer og glæder os alle at mærke den hjertelige interesse, som møder os fra alle sider, hvor vi end færdes.

***

I gode tider skal vi huske på, at medgang ikke er nogen selvfølge, og at der altid er nogle, for hvem hverdagen kan være trang. Når tiderne er dårlige, skal vi ikke glemme vort gode humør, og at et smil er med til at bære os gennem hverdagen, også når den er grå.

Så lad os møde det nye år med fortrøstning, og lad os vise hinanden tillid i stort som i småt.

Det skal være mit ønske for året 2011.

GUD BEVARE DANMARK"
2012,monark,Dronning Margrethe 2,"Året har 365 dage; det er ens for os alle, men hvor virker det forskelligt, når man er barn eller ung, og når man er blevet voksen og efterhånden ældre. Der er så langt til juleaften, der er et helt år til en fødselsdag, der er evigt langt til sommerferien.  Siden flyver tiden hurtigere og hurtigere afsted; det har næsten lige været sommer, så bliver det nytår igen og igen og igen.

Dog, uanset hvilken alder man har, vil et nyt år altid være mulighedernes år, og er man nået op i den ældre alder, kan livserfaringen være en ballast i mødet med et nyt år og en ny tid, uanset om det er præget af alvor eller optimisme.

* * *

Det er alvorlige tider i disse år. Den globale økonomiske krise er tydelig for alle, ikke mindst her i Europa, hvor man står over for meget alvorlige problemer, som påvirker alle dele af samfundet.

I vores tid er det blevet stadig klarere, at alle dele af verden er afhængige af hinanden, og at det, der sker ét sted, kan være skæbnesvangert også for andre. Inden for Europa er det blevet særligt tydeligt i de seneste år. Over store dele af verden er væksten gået i stå eller sat på vågeblus, og det er bekymrende, også for Danmark, skønt vi ikke er blandt de hårdest ramte. Vi ser jo, at arbejdspladser må lukke ned, og at det kan være svært at finde arbejde. Mange er bekymrede for, hvordan det skal gå dem og deres familie.

Også for mange af de unge er situationen bekymrende. De kan ikke få rigtigt fat, fordi de ikke kan komme i arbejde, eller fordi de ikke får den uddannelse, som kan forbedre deres chancer for at finde beskæftigelse. Det kan give selvtilliden et knæk, som gør det yderligere vanskeligt at komme i gang, finde fodfæste og komme videre. Det er alvorligt; ikke bare for det enkelte unge menneske, men for hele samfundet. For det er jo de unge, der skal føre vort samfund videre, det er dem, som vores fremtid skal bygge på.

Når tiderne er usikre, bliver vi også mindre sikre på os selv, og på, om vore evner slår til. Vi bliver tøvende over for udfordringerne, det er forståeligt nok; men det må ikke føre til handlingslammelse.

Som samfund må vi ikke grave os ned i bekymringerne, men derimod se problemerne i øjnene og gøre noget ved dem.

Vi har før mødt modgang, og vi har før set, hvordan vi kunne stå en krise igennem ved at bide tænderne sammen, støtte hinanden og ikke give op. Fællesskabet er et bærende element i vort samfund, men fællesskabet eksisterer bedst der, hvor hver enkelt føler det naturligt at yde sit.

Vi kan ikke overlade til andre eller til tilfældighederne, hvordan vi skal komme videre. Vi må selv sørge for at komme derhen, hvor vi kan finde et udgangspunkt. Det gælder såvel mentalt som helt konkret.

Gør tidernes ugunst, at man ikke kan finde arbejde inden for sit felt, skal man måske finde nye veje, det har mange prøvet i tidens løb. For de unge kan det gælde om at finde et andet spor, hvis man ikke kommer ind på sin ønskeuddannelse. Måske skulle man flytte til en anden by eller en anden landsdel, hvis mulighederne for arbejde eller uddannelse er bedre der.

Vi har store fordele og mange muligheder i Danmark, måske netop fordi landet ikke er så stort, og vi ikke er så mange. Men det kræver en indsats at se de muligheder og udnytte dem.

* * *

Fra i morgen har Danmark formandskabet i EU. Det sker netop som den økonomiske situation er i en kritisk fase både på verdensplan og i Europa. Det stiller store krav til vor formåen, såvel organisatorisk som praktisk. Vi skal vise hvad vi duer til; men jeg er ikke i tvivl om, at vi formår at løfte den opgave.

Til alle, der har et ansvar og en opgave i forbindelse med formandskabet, det være sig i stort som i småt, vil jeg ønske frisk mod og lykke til.

* * *

Vi husker vel alle, at vi som børn så på fremtiden og på verden som mulighedernes tid og sted. Vi ønsker at udvikle os som mennesker, at kunne blomstre og være til glæde og gavn for vore nærmeste og for vort samfund. Alligevel kan det gå skævt for nogle; de møder måske modgang, som overstiger deres kræfter, eller de kommer i uføre, som de ikke selv kan finde vej ud af. De mister så at sige grebet om livet.

På trods af alle de tiltag, som vort samfund stiller op for at hjælpe og støtte, kan det blive så svært at finde rede i det hele, at nogle giver op. De lukker sig inde i sig selv. Ikke mindst ved højtiderne, i julen og ved nytårstid, kan det være hårdt at føle sig uden for fællesskabet. Alle disse mennesker er i mine tanker på denne aften.

* * *

Danmark er et godt og trygt samfund. Overalt har vi engagerede mennesker, som yder et stort og professionelt arbejde på sygehuse, på plejeinstitutioner, i skoler og i børnehaver. De påtager sig et stort ansvar og forvalter det dygtigt og medmenneskeligt.

Men vi kan ikke parkere hele ansvaret på rådhuset eller forvente, at alle problemer kan løses gennem lovgivningen. Vi har alle et medansvar.

Mange har taget et sådant medansvar på sig og yder en stor frivillig indsats. Det sker såvel gennem landsdækkende organisationer, som ved små lokale initiativer eller blot ved en opmærksom, hjælpende hånd i det helt nære og konkrete. Det er en hjælp, som betyder mere end vi ofte forstår. Dem vil jeg gerne sende min tak og min nytårshilsen.

Året rundt er der nogle, som må være vågne og parate til at træde til, hvis det kræves. Jeg sender min nytårshilsen til Beredskabet og Politiet, som er med til, at dagligdagen for os alle i Danmark kan forløbe trygt og roligt.

* * *

En af dette års helt store oplevelser for mig var at besøge vore soldater i Helmand-provinsen i Afghanistan. Vi ved alle, at de gør en stor og dygtig indsats; men med egne øjne at se, hvordan de lever, at tale med dem og få et indblik i deres hverdag, er noget jeg aldrig vil glemme. I aften sender jeg dem alle mine varmeste nytårshilsener og gode ønsker.

Også i år har danske udsendte været indsat i mange af verdens brændpunkter. Overalt aftvinger de stor respekt og anerkendelse blandt vore samarbejdspartnere og allierede. Her vil jeg gerne fremhæve de danske flyvere og takke dem for deres fremragende indsats i Libyen.

Den 5. september i år indviedes i Kastellet ”Monumentet for Danmarks Internationale Indsats”. Det står der, for at vi kan have et sted at mindes vore faldne og ære dem og vore veteraner, og for at huske på deres pårørende, som må bære deres del af omkostningerne for Danmarks engagement.

Sammen med hele min familie ønsker jeg et godt nytår for alle vore udsendte, hvor de end er, og for deres pårørende; de skal vide, at vi tænker på dem.

* * *

I sommer gjorde Prinsgemalen og jeg igen en længere rejse i Grønland. Fra nord til syd blev vi mødt med en enestående varme og gæstfrihed, som gik os til hjertet, og som føjede yderligere oplevelser til de mange gode minder, vi har fra vore besøg gennem mange år. Man glæder sig over at se, med hvilket gå-på-mod det grønlandske samfund udvikler sig, trods det, at tiderne ikke er de nemmeste.  Prinsgemalen og jeg og hele vores familie ønsker alle i Grønland et godt nyt år med tak for året der gik.

Også til Færøerne går min nytårshilsen og mine gode ønsker. Prinsgemalen og jeg har endnu vort besøg sidste år i glad og frisk erindring.

I aften skal der også gå en varm hilsen til alle danske, der er bosat uden for landets grænser, og til de mange, som har bevaret båndene til deres danske hjemstavn – sommetider igennem generationer. Det gælder også for sydslesvigerne, hvis danske sindelag knytter dem så stærkt til Danmark. Jeg ønsker alle et godt nytår.

Året 2011 indledtes med en glædelig begivenhed, da Kronprinsparrets familie blev forøget ved tvillingerne Prins Vincents og Prinsesse Josephines fødsel. Nu ser vi frem til, at Prinsesse Marie snart igen skal nedkomme, og at hun og Prins Joachim kan se frem til endnu et barn. Det glæder os og rører os alle, at man rundt omkring deltager så varmt i alt, hvad der sker i vores familie. Jeg kunne ønske for alle familier, at de kunne opleve ligeså mange glæder som vi: at se deres børn vokse op og udvikle sig, og deres børnebørn trives og sprede glæde. Dog ved vi jo, at tilværelsen kan forme sig meget forskelligt, og at vilkårene kan byde på knaster og forhindringer, som nok kan tage modet fra én.

Netop i vanskelige tider er det vigtigt, at vi har blik for hinanden og er parate til at opmuntre og støtte, der hvor vi kan.

Lad os gå ind i det nye år med bevidstheden om, at vi alle kan være hinandens nærmeste. Gud bevare jer alle;

GUD BEVARE DANMARK"
2013,monark,Dronning Margrethe 2,"Det er nytårsaften. Om få timer falder rådhusklokkerne i slag, så kommer det nye år 2013. Det sker uafvendeligt, og vi ser frem til det med håb og forventning; men hvordan det vil blive, kan vi ikke vide, hverken for os selv eller for vort samfund, for Danmark.

Vi opstiller prognoser, vi laver beregninger, vi gør vort bedste for at begivenhederne ikke skal komme bag på os. Det nye år vil altid være ukendt land. Derfor drejer det sig ikke alene om, hvad der vil ske, men i høj grad om, hvordan vi tager det.

Vi danskere har altid set os selv som et flittigt og foretagsomt folk. Det samfund, som vi har i Danmark, er ikke kommet af sig selv. Vort samfund er et resultat af den indsats, som vi har ydet gennem tiderne for at forme fremtid og fremskridt: Dygtige handelsfolk har solgt danske varer til fjerne lande. Uforfærdede søfolk har sejlet over hele verden. Stædige bønder har opdyrket Jyllands heder. Stræbsomme arbejdere og håndværkere har gjort deres for at Danmark er blevet, som det er i dag.

Sådan har vi i fællesskab udviklet vort samfund og sådan vil vi gerne have, at det fortsat skal være.

I krisetider kan vanskeligheder virke uoverskuelige, og forhindringer føles som stopklodser, ikke til at komme udenom. Derfor kan det være svært at se hen til morgendagen, hvis man selv må stå udenfor, mens hjulene ruller, og man er uden arbejde eller frygter for at miste sit job. Vort samfund gør i vor tid en stor indsats for at imødegå disse problemer. Dog skal vi passe på med ikke alene at overlade det til samfundet at klare ærterne. Vi må altid begynde med os selv, med vore nærmeste og med dem, vi møder på vor vej. Den enkelte kan betyde uendeligt meget ved en opmuntrende bemærkning, en hjælpende hånd, en hensynsfuld respekt for det andet menneske.

Det har altid været vor styrke her i Danmark, at vi kender hinanden på kryds og tværs, og at selv de geografiske afstande er små. Den krise, som præger verdenssamfundet i disse år, og som også mærkes her hos os, bør kalde på al vor opfindsomhed og virketrang til gavn for hver enkelt og for hele vort samfund: for vort lands fremtid.

* * *

I modgangstider er det ikke kun de store, de ydre forhold, vi skal være opmærksomme på. Vi må også tænke på, hvordan vi personligt forholder os til hinanden og til os selv.

Der er en tendens i tiden til at tegne et billede af det perfekte liv med ægtefælle, børn, et inspirerende arbejde, spændende fritidsinteresser, et ungdommeligt udseende uanset alder. Hvem kan leve op til det alt sammen? Hvorfor skal vi dog det? Vi møder jo alle sammen modgang før eller siden. Vi knækker halsen på de kriser, der kan ramme os, hvis kun det perfekte – og overfladiske – liv er godt nok!

Jeg tror, at det i særlig grad er de unge, som er udsatte. De moderne kommunikationsmidler med internet og Facebook rummer fantastiske muligheder, men der er også farer forbundet med det. De meget unge kan blive så optaget af det, at de så at sige lever i cyberspace, at virkeligheden leves på anden hånd i et slags udstillingsvindue, hvor det mere gælder om at tage sig ud end om at være sig selv. Men de unge skal nå frem til at være sig selv, ikke kun som en gruppe, men som de enkelte personer, de er. Det skal vi hjælpe dem til; ikke ved at rydde hver en sten på deres vej, men ved at indgyde dem tro på sig selv, sådan at de kan klare sig i livet.

* * *

I morgen, den 1. januar, er det fyrre år siden, at Danmark trådte ind i det europæiske fællesskab. Det europæiske fællesskab blev til på baggrund af et Europa i ruiner efter anden verdenskrig. Det blev skabt i erkendelse af, at der nu skulle bygges op og samarbejdes henover landegrænserne.

Med vor indtræden gjorde vi dét tydeligt, som altid har været vore betingelser både økonomisk og geografisk: at vi er en del af den verdensdel, som kaldes Europa, at hele vor kultur, vor historie, vor dagligdag er præget af, at vi er en del af Europa.

Det var et stort skridt for os, og det har heller ikke stået uimodsagt; men det er en kendsgerning, at vor verdensdel med det europæiske fællesskab har gennemlevet en opblomstring, som alle har nydt godt af, og at vi har oplevet en omsiggribende fred efter århundreders krig og ufred og gensidig mistro. De goder skal vi værne om.

* * *

I dette efterår havde jeg den glæde at gøre et kort besøg i Grønland, da Færøernes Kommando og Grønlands Kommando blev lagt sammen til den nye Arktisk Kommando med hjemsted i Nuuk. Den nye kommando er et vidnesbyrd om de nye udfordringer og muligheder, som udviklingen i det arktiske område bringer med sig.

Ikke mindst Grønland står over for beslutninger af afgørende betydning for samfundets udvikling. Det skal vi være opmærksomme på alle sammen i Nord som i Syd.

Vel ligger der tusindvis af sømil mellem Danmark, Grønland og Færøerne, men i Rigsfællesskabet kommer vor indbyrdes forbundethed og fælles historie til udtryk. Jeg og min familie har altid følt os nært knyttet til såvel Grønland som Færøerne. Med de ord sender jeg mine varmeste nytårsønsker og hilsener til alle i Grønland og til alle på Færøerne.

Jeg vil også sende min varme nytårshilsen til det danske mindretal i Sydslesvig. Her er den danske ånd stadig i live. Den er forankret i gamle traditioner, men lever synligt også i nutiden. At danskheden får lov at blomstre syd for grænsen, ser jeg som et udtryk for venskab, respekt og godt naboskab mellem danskere og tyskere.

Til alle, der holder nytår fjernt fra Danmark, går min hilsen og mine gode ønsker. Særligt vil jeg sende min hilsen til vore soldater og andre udsendte på farefulde poster. De gør en stor og modig indsats, som gør Danmark ære. For dem og deres pårørende ønsker jeg et godt nytår. Måtte vi få dem alle velbeholdne hjem igen.

Også til vore veteraner og deres pårørende går mine tanker i aften. For nogle af dem er deres udsendelse ikke et overstået kapitel, for både de og deres pårørende må kæmpe med følgerne af det, de har været igennem. Måtte det nye år bringe dem nyt mod og måtte vi alle være med til at sikre også deres fremtid.

Et samfund som vort ville ikke kunne hænge sammen, hvis ikke der var nogle, der, også på en nytårsaften, bliver på deres post for at sikre tryghed for os alle. Jeg ønsker dem hver især et godt nytår og takker dem for deres indsats.

Nytårsaften samles vi gerne med venner og familie, og vi mindes året, der gik, og hvad det bragte os. Ofte må vi savne nogle, som hører til kredsen, måske fordi de er langt væk. Men én eller flere må vi savne, fordi vi aldrig mere skal være sammen med dem. Mine nytårstanker går til enhver, som må sidde med den sorg og det savn.

Året 2012 har for mig på mange måder stået i 40 års jubilæets tegn. Jeg vil på årets sidste aften gerne takke for al den opmærksomhed, som er blevet mig til del over hele landet og så at sige hver eneste dag. Det har glædet og varmet mig, mere end jeg kan sige. Min familie har året igennem følt sig omgivet af varm hengivenhed. Det kom til udtryk ikke mindst da Prins Joachim og Prinsesse Marie fik deres lille datter i januar og ved hendes dåb senere på året.

Sammen med Prinsgemalen, med Kronprinsparret og med Prins Joachim og Prinsesse Marie takker jeg for året, der gik.

Jeg ønsker alle et godt og velsignet nytår.

GUD BEVARE DANMARK"
2014,monark,Dronning Margrethe 2,"Helligdagene omkring jul og nytår er for de fleste af os en dejlig tid på året. Det er festdage, hvor vi mødes med familie og venner, slapper af og hygger os og får hverdagens bekymringer på afstand. Mens det er mørkt og koldt udenfor, og blæsten suser om hushjørnerne, sidder vi lunt og godt med stearinlysene tændt og er sammen med mennesker, vi holder af. Vi giver os tid til at nyde hinandens selskab. Noget, vi alt for let kan glemme i dagligdagen.

Der er store forventninger knyttet til helligdage og fester. Også til nytårsfesten i aften. Der er købt ind og pyntet op rundt omkring i hjemmene. Og vi gør os umage med det hele. Hverken børn eller voksne må blive skuffede.

Måske er det vore store forventninger, der gør, at helligdagene også kan give brydninger. I mange familier er højtiderne et puslespil, der skal gå op. Det skal gå retfærdigt til. Hvem holdt jul hos hvem sidste år? Hvor skal man være i år?

Det er ikke altid lige nemt at gøre alle tilpas. Heldigvis lykkes det ofte at løse problemerne i mindelighed. Men det kan også give alvorlige gnidninger, som kaster en skygge over familiefesten.

Der er dog dem, der gerne byttede deres egne problemer mod de bekymringer, jeg lige har beskrevet. De mennesker, der for alvor kan have det svært i højtiderne, er dem, der slet ikke har nogen familie at brydes med om den slags, eller som har en familie, hvor langt tungere problemer skygger for glæden.

Jeg vil gerne i aften sende mine varmeste nytårshilsener til alle, der kæmper med sygdom eller ensomhed, med misbrug eller hjemløshed.

Jeg sender også min hilsen til de mange, der bruger helligdagene på at hjælpe netop dem, der har det sværest. De har erfaret, hvor meget det giver én selv, når man glæder andre.  Deres indsats er uundværlig, og de fortjener anerkendelse og en stor tak fra os alle.
* * *
Danmark er et land med mange forskellige mennesker. Vi er unge eller gamle eller et sted midt i mellem.  Nogle bor på landet, andre i byerne. Nogle har boet her altid, andre er kommet til. Men vi er en del af det samme samfund, og derfor deler vi vilkår i stort og småt, på godt og ondt. Vi må skelne mellem store og små bekymringer. Nok er Danmark et lille land, men vi skal passe på, at vi ikke bliver et småligt land.

Og hvis vi husker på det, vil vi også forstå, at vi skal løse vore problemer ved at bøje os mod hinanden. Hvis det kun er den ene gren, der skal bøje sig, så risikerer den at knække.

Vi skal ikke lægge låg på diskussioner. Vi skal turde tage de debatter, der skal tages. Det kan være på arbejdspladsen, på skolen eller dér, hvor vi bor. Det er en god begyndelse. Næste skridt er, at vi også hører efter, hvad andre siger. Så får vi den diskussion, vi kan blive klogere af. Det kræver mod at gå ind i en debat – men også at vise storsind.

* * *

Vores moderne liv giver os mange fordele, som vi ikke ville være foruden. Vi har en frihed og en velstand, som de forrige generationer aldrig har kendt magen til. Men udviklingen har også sin pris.

Det er, som om nærværet går tabt i vores fortravlede tid.  Alle de hjælpemidler, som skal gøre tilværelsen lettere, gør den også mere kompliceret og stiller stadig større krav til os, om hvad vi skal opnå og overkomme. Vi bekymrer os om fremtidens klimaforandringer. Det skal vi også gøre. Men nogle gange glemmer vi at nyde den smukke dag, solen og blæsten og de skiftende årstider. Vi bekymrer os om problemer på den anden side af jorden, og det er selvfølgelig vigtigt. Men har vi også overskud til at hjælpe den familie, der bor lige ved siden af, selvom vi ved, de har brug for det?

* * *
Vi går op i dagens problemer, både for os selv og for hele verden, men lad os alligevel for en stund vende blikket bagud. Lad os se på en tid, der virkelig var kritisk for vort land og vort samfund.

For 70 år siden måtte de danske jøder flygte netop under det jødiske nytår i oktober måned. Midt i nytårsfesten og de dage, som i øvrigt var ganske almindelige hverdage, måtte de bryde op og flygte over hals og hoved. Familier, børn og gamle befandt sig med ét midt i en voldsom krise. I små fiskerbåde måtte de flygte over Øresund skjult i fugtige og snævre lastrum og med dødsangsten som medrejsende. Det er oplevelser, som aldrig er blevet glemt og som gør et stærkt indtryk, også på alle os, der kun har fået dem fortalt. Men det er også en begivenhed, som vi kan huske på med stolthed og hvis minde er værd at holde i hævd. For da viste det danske samfund sin styrke, da mænd og kvinder fra alle samfundslag – forskellige som de var – spontant gav sig til at finde udveje, organisere flugtruter, sørge for mad og husly – uden tanke på egen sikkerhed.

Danskerne er også i dag forskellige. Vi har ikke alle rod i den samme religion eller kultur, men lige så lidt som for 70 år siden må forskelligheden stå i vejen for, at vi hjælper vore naboer og landsmænd – menneske til menneske.

* * *

Også rigsfællesskabet består af forskellige folk med forskellig kultur og hver sit sprog. Det skal vi anerkende og respektere.

Men vi er også knyttet sammen gennem en lang historie og vi skal værne om alt det, vi har til fælles og som samler os.

Når isen smelter ved Grønland, åbner der sig nye muligheder for sejlads i farvande, som aldrig før har været tilgængelige. Samtidigt viser der sig nye muligheder for udnyttelse af landets rige ressourcer til gavn for både beskæftigelse og indtægter; men udviklingen medfører også et stort ansvar for alle, der bliver involveret. Det gælder såvel varetagelsen af sikkerheden til søs som hensynet til landets sårbare natur.

Det færøske samfund har allerede gennemlevet en del af den udvikling, som det grønlandske samfund nu står over for. Men ligesom Grønland er man til stadighed afhængig af naturens ressourcer og det internationale samfunds konjunkturer. Det er man fuldt ud bevidst om. Jeg er overbevist om, at Færøerne også fremover vil evne at udvise den sejhed og den opfindsomhed, som skal til for at navigere under de givne betingelser.

Vi mærker alle den stærkt øgede internationale opmærksomhed på hele det nordatlantiske område. Det vil stille både Grønland og Færøerne over for beslutninger af vidtrækkende betydning, og få konsekvenser for såvel det enkelte samfund som for rigsfællesskabet som helhed.

Jeg sender mine varmeste nytårsønsker og hilsener til alle i Grønland og til alle på Færøerne. Jeg tænker med glæde på de mange gange, jeg og min familie har besøgt disse dele af riget, som står vore hjerter så nær, og tænker med taknemmelighed på den store gæstfrihed, som vi altid nyder.

Også de danske i Sydslesvig er knyttet til Danmark med stærke hjertebånd. Det glæder mig altid at se, at så mange holder fast i dansk kultur og tradition, og jeg ønsker et godt nytår for de mange foreninger og institutioner og for alle danske hjem.

Også i år er der danske soldater og andre udsendte på farefulde poster rundt omkring i verden. Alle ønsker vi at se dem komme velbeholdne hjem igen. Jeg takker dem alle for deres indsats. Både Kronprinsen og Prins Joachim har besøgt dem, dels i Kosovo, dels i Afghanistan. De er, ligesom jeg selv, dybt imponeret af deres indsats. Selvom den danske tilstedeværelse vil blive gradvist mindre i 2014, betyder det ikke et afsluttet kapitel for alle. Nogle må leve videre med både fysiske og psykiske mén; dem må vi ikke glemme. Jeg ønsker hver enkelt, ude som hjemme, et godt nytår.

Nytårsaften er der mange danske rundt omkring i verden, som følger med i nytårsfejringen herhjemme. Jeg ønsker dem hver og én, henover alle tidszoner, et godt nytår.

Også til alle, som i aften må være på deres post herhjemme, for at vort samfund trygt kan hænge sammen, sender jeg mine gode nytårshilsener og min tak for hvad de yder i årets løb.

Nu er der kun tilbage at sige tak for i år. Den tak kommer fra Prinsgemalen og mig selv og fra hele vores familie. En tak for al venlig opmærksomhed og for de mange hjertevarmende møder og hilsener, som er blevet os til del, også i dette år.

År 2013 er ved at rinde ud. Hvad det nye år vil bringe, ved ingen af os, men lad os sammen gå ind i det med fortrøstning.

Jeg ønsker et godt nyt år 2014 for alle hver især.

GUD BEVARE DANMARK"
2015,monark,Dronning Margrethe 2,"Nu er det nytårsaften. Bag os ligger et helt år med sorger og glæder. For de fleste vil det være glæderne, som står klarest. For andre er det sorgerne, der fylder mest i tilbageblikket.

Men foran os ligger et helt nyt år, som vi allerede fylder med forventninger og ønsker. ”Hvad du ønsker, skal du få” har mange af os sunget med den gamle julesang; men vi ved jo godt, at helt så nemt er det ikke. Vi forventer os så meget. Måske skal vi snarere huske at forvente noget af hinanden.

Hvis man slet ikke har nogen forventninger til et andet menneske, hvis man bare siger: ”Det kan du slet ikke klare”, så ligger det i luften, at der nok ikke kommer noget ud af det. For selvom nogle reagerer med et ”Det skal være løgn, nu skal jeg vise dem”, så kan det ligeså godt være de ord, der vælter hele læsset. Så har vi måske været med til at ødelægge et menneskes fremtid.

Vi skal virkelig forvente noget af vore medmennesker, ligesom vi ønsker, at nogen skal forvente noget af os. Det er at have tillid til hinanden, at tro på mulighederne for hinanden.

Derfor skal vi tale op i stedet for at tale ned.

Det begynder allerede i skolen. Hvem husker ikke sin skoletid? Den har præget os alle. De fleste af os husker nok en lærer, som var særligt god til at få det bedste frem i hver enkelt af os i klassen. De lærere er der altid brug for, og sådanne lærere er der fortsat rigtig mange af. Lige nu er der juleferie; men snart skal børn og lærere i gang igen. Jeg vil gerne ønske alle jer børn, der ser med i aften, et rigtigt godt nytår. Efter ferien tager I fat igen, så gælder det om at vise, hvor dygtige I kan blive.

Der kommer også en tid, når skolen er overstået. Hvad skal man så? Skal man stræbe efter en universitetsuddannelse? Skal man blive skolelærer? Skulle man måske lære et håndværk? Blive en god tømrer, en dygtig mekaniker, udnytte sine gode evner ved at udføre noget med sine hænder. Sætte sin egen lille virksomhed i gang eller komme ind på en større arbejdsplads med mange andre dygtige medarbejdere.

Uanset hvad man vælger, må man gøre sig umage. Al begyndelse er svær, men glæden er stor, når det lykkes.

Jeg vil ønske, at 2015 må blive et år, hvor mange unge får lyst til – og held med –  at tage fat, også på de svære opgaver.

* * *
Vi lever i et rigt samfund. Vi behøver ikke at bekymre os om at få nok at spise, snarere om det modsatte. Vores land er velstående, også selvom vi har haft år med økonomisk krise. Vi har det tryggere her i Danmark end de fleste andre steder i verden.

Det er naturligvis godt; men vor velstand må ikke blive en sovepude. Vi må ikke blive så magelige, at vi ikke kræver nok af os selv og hinanden. Tværtimod skal vi blive ved med at stræbe efter ny viden, nye færdigheder og ny kundskab. Vi skal blive ved med at gøre vort bedste. Det er sådan, vi kan bevare og udvikle det rige og trygge samfund, vi har.

Det gælder for de unge, som det gælder for os alle. Vi skal gøre os umage. Vi skal gøre vort bedste i alle livets forhold, også når andre behøver hjælp. Måske er der en kollega, som har brug for opmærksomhed og omsorg, bare en venlig bemærkning, et smil på en grå dag eller en håndsrækning, som viser, at vi kerer os om hinanden. Vi kan også blive vidne til, at nogen bliver chikaneret eller mobbet. Så kan man hurtigt blive fristet til at tænke: ”Hold mig udenfor. Hvad kan jeg stille op? Det må andre tage sig af”. Men hvis ingen gør noget og alle bare lurepasser, så bliver ingenting bedre. Vi kan jo også selv få brug for, at et menneske standser op og rækker os sin hånd.

* * *
I det forløbne år har vi oplevet, at uro og usikkerhed har grebet om sig flere steder i verden på en måde, som godt kan bekymre os. Det har også ramt lande, som slet ikke ligger så fjernt fra os. Vi ser mønstre tegne sig, som minder foruroligende om tider, som vi nødigt vil genopleve. Det er ikke underligt, hvis vi bliver bekymrede; men vi skal ikke lade os kyse. Vi skal holde fast ved de værdier, som er grundlæggende for os – både for vort velfærd og vor sikkerhed.

En af følgerne af den nuværende situation er den voldsomme flygtningestrøm, som vi er vidner til, og som vi også herhjemme mærker på nærmeste hold.

I den seneste tid er tusindvis af flygtninge kommet til Danmark, især mange fra den forfærdende og langvarige borgerkrig i Syrien. Overalt i landet gøres der en stor indsats for at hjælpe flygtningene. Opgaven kan synes uoverskuelig – at tage imod så mange mennesker fra fremmede himmelstrøg og anderledes kulturer.

Kommunerne har fået nok at se til, de store som de små. De bliver godt hjulpet af de frivillige organisationer og de mange enkeltpersoner, som bruger deres kræfter på praktisk hjælp og på at indføre flygtningene i det danske samfund. For vi skal ikke bare tage hånd om dem, vi skal også hjælpe dem med at finde sig til rette i samfundet, sådan at de kan få fodfæste og klare sig selv.

Hjælpen alene gør det ikke. Vi skal også anspore de nyankomne til at opbygge en ny tilværelse, hvor de kan tage ansvar for sig selv og gøre deres bedste for at falde til i det fremmede land, enten den tid bliver lang eller kort.

Jeg vil gerne rette en tak til alle, der har engageret sig i hjælpearbejdet. Jeg ønsker dem et godt nytår, ligesom jeg ønsker et godt nytår og en god begyndelse for dem, der er kommet hertil.

* * *
I det forløbne år har Grønland oplevet både politisk søgang og økonomiske udfordringer. Sådan havde man ikke forestillet sig det for blot et år siden. Vi håber alle, at det nye år må blive en ny begyndelse for det grønlandske samfund. Trods alle vanskeligheder har den grønlandske hjertelighed og det gode humør ikke forandret sig. Det stod lysende klart under Kronprinsfamiliens besøg i Grønland i sommer. Det blev for Kronprinsparret et glad gensyn og for deres børn en oplevelse, som de aldrig vil glemme, og som vil bringe dem tilbage til Grønland gang på gang. Vi, der som forældre og bedsteforældre kunne følge rejsen på afstand, varmede det om hjertet. Jeg vil gerne, sammen med Prinsgemalen, bringe en tak til alle i Grønland for den gæstfri modtagelse, Kronprinsfamilien fik overalt.

Det forgangne år har ikke været noget dårligt år for Færøerne. Det skorter ikke på initiativ og gå-på-mod blandt færingerne. De kender de vilkår, naturen byder dem, og man har godt fat om de udfordringer, som det internationale samfund betinger.

Sammen med Prinsgemalen sender jeg mine varmeste hilsener og gode nytårsønsker til alle på Færøerne og til alle i Grønland. Til sommer vil vi sammen besøge både Færøerne og Grønland; det ser vi frem til med stor forventning.

* * *
Den 18. april i år mindedes hele landet Stormen på Dybbøl i 1864 og det nederlag, som kom til at præge Danmark i stort som i småt. Vi har også i dette år kunnet huske 100-året for udbruddet af Første Verdenskrig. Den krig, som trak sit blodige spor gennem de fleste af Europas lande, men som Danmark stod udenfor. Men udfaldet af den krig var også årsag til, at sønderjyderne i 1920 kunne stemme sig tilbage til Danmark. Et dybt sår kunne heles.

Dog gjaldt det ikke for alle de dansksindede. Sydslesvigerne kom til at stå udenfor. ”I skal ikke blive glemt” sagde Christian X ved den nye grænse i Kruså, da han mødte sydslesvigerne under fejringen af Genforeningen i 1920. ”I er ikke blevet glemt” kan vi sige i dag, selvom jeres skæbne blev en anden. I har holdt ved jeres danske arv gennem generationer, og I har tilføjet grænselandet et træk, som er enestående blandt grænseegne i verden. Jeg sender mine varmeste nytårshilsener til alle sydslesvigere.

* * *
Hvert år sender Danmark mange mennesker ud til fjerne egne af verden. Det gælder vore soldater, som i Afghanistan og Irak er med til at uddanne landenes egne soldater. Det gælder vore søfolk, som har transporteret farlige kemiske stoffer væk fra Syrien, eller som har patruljeret ud for Afrikas Horn. Også Flyvevåbnet er aktivt i luftrummet over Irak. Andre er, eller har været, udsendt med nødhjælp af forskellig art. Her vil jeg særligt nævne de danske læger og sygeplejersker, som har påtaget sig at blive sendt til Afrika for at engagere sig i bekæmpelsen af den frygtelige ebola-epidemi. Den indsats, som de er parate til at yde, fortjener vor største ros. På denne nytårsaften vil jeg gerne takke dem alle for deres uselviske indsats og ønske dem og andre danske udsendte, hvor i verden de end er, et godt nytår.

Jeg vil sende min nytårshilsen til alle, der må kæmpe med sygdom, sorg og tunge problemer. Det kan være særligt svært på en nytårsaften, hvor andre fester og glæder sig. Måtte det nye år bringe Dem alle lindring og nyt mod.

* * *
Mange danske fejrer nytåret udenfor Danmark. Enten de er nær eller fjern, enten de er hjemmefra for en kort tid, eller har slået sig ned mere permanent i det fremmede, vil jeg ønske dem et godt nytår. De er med til at gøre Danmark kendt over hele verden.

* * *
For mig og min familie har året bragt så mange glæder. Jeg tænker her på vore rejser rundt i landet og på den opmærksomhed, som blev Prinsgemalen til del ved hans 80 års fødselsdag. Det har varmet ham, som det har varmet os alle sammen. En tak af hjertet!

Måtte det nye år 2015 bringe meget godt! Til hver især, til alle familier og til vort land.

GUD BEVARE DANMARK"
2016,monark,Dronning Margrethe 2,"Et år er ved at rinde ud; i morgen står et nyt for døren.

Vi kan ikke forlade 2015 uden at tænke over, hvad året har bragt. I januar så vi først det chokerende attentat mod det franske satireblad i Paris, og godt en måned senere oplevede vi så det dobbelte attentat i Krudttønden og ved Synagogen i Krystalgade i København. To danskere mistede livet, og vi sad alle tilbage med chokket og forfærdelsen – terroren var nået til os. Mine tanker går til de pårørende til begge ofre. Alle følte vi os ramt, sådan som den store opslutning viste det i dagene og ugerne efter de tragiske begivenheder.

Men det skulle ikke blive herved. For ikke mange uger siden ramte terroren igen i Paris med mange døde og sårede til følge. Ikke alene Europa – men hele Verden har vist sin solidaritet med Frankrig. Terroren er ikke et europæisk fænomen, den rammer uskyldige mennesker overalt, mennesker, der blot er i gang med dagligdagens almindelige gøremål.

Også vi føler os ramt, og vi må forstå og besinde os på, at ingen er en ø, vi er alle en del af et hele.

Vores reaktion må ikke blive til en lammende frygt. Vi skal indstille os på vore vilkår, som de er, vi må vise agtpågivenhed. Men vi skal leve vores hverdag med fortrøstning, og med godt mod – ja, med godt humør, for angst gør os svage.

At der er krig og nød og terror i verden er ikke noget nyt, det har vi kunnet følge hver dag i aviser og i fjernsynet: Rystende billeder af andre menneskers ulykke. Alligevel har det hidtil kun berørt os på en sært uforpligtende måde, indtil vi i år har set nødstedte mennesker og hele familier desperat søge til Europa og komme også her til vores land i større skarer end i mands minde.

Mange flygtninge har søgt beskyttelse i Danmark og det er vores ansvar at hjælpe. Det er en stor opgave, men også et vanskeligt dilemma, for hvor mange kan vi hjælpe og hvordan hjælper vi bedst? Jeg vil ønske, at det nye år må blive et godt år for alle, der nu skal finde sig til rette i Danmark.

Jeg vil også benytte denne aften til at sende min hilsen til de mange, både myndigheder, organisationer og privatpersoner, der yder en stor og væsentlig indsats for at tage sig af de mennesker, der kommer hertil, og som løfter de opgaver, som det medfører.

* * *

Andres nød kaster nyt lys over det liv vi lever her i Danmark. Det er et trygt liv. Der er sammenhæng mellem vore forhåbninger og de muligheder vi alle har. Hektisk, det er vores tid blevet for mange af os, og det kan få ”gamle dage” til at tage sig romantiske og ubekymrede ud; men sådan var det ikke. De fleste mennesker havde en mere barsk hverdag for to-tre generationer siden. Dengang kunne der nok være grund til bekymring. Vel forstår vi, at vi ikke kan have en ubekymret tro på fremtiden, men vi skal ikke male alting sort i sort.

Vi er sundere og raskere end tidligere generationer. Vi lever længere, vi har mere fritid og flere muligheder for at udnytte den. Vi er kort sagt meget privilegerede i forhold til Verden i øvrigt.  Alligevel kan det se ud, som om flere bekymrer sig mere om mindre. Spiser vi for meget? Spiser vi sundt nok? Er brugsvejledningen til at forstå? Kan vi nå at markere os, så at alle kan følge med i hvor betydningsfulde vi er, hver især? Hvordan skal det gå os, når vi bliver gamle – og leve længe; dét vil vi gerne. Vi skal lægge mærke til, at de fleste af os er raskere og mere rørige end vore forældre eller bedsteforældre var det.

Børnene skal man nok heller ikke være så bekymret for. Vi kan ikke holde dem i hånden hele tiden. Vi må give dem plads og ikke beskytte dem så nidkært, at de aldrig får gjort sig nogen erfaringer. Engang fik de lov til at lege i fred og ro, fri for de voksnes indblanding og med frit spillerum for fantasien. Sommetider faldt de ned og slog sig, og sommetider kunne det knibe med at forklare, hvordan bukserne havde fået en flænge eller hvor hårsløjfen var blevet af. ”Op og stå” sagde man – og de klarede den. Det gav erfaringer, som man måske helst havde været foruden, men det er en del af livet selv.

Ingen glider ubesværet gennem det hele. Med tiden melder udfordringerne sig: i skolen, under efteruddannelsen, på den arbejdsplads, hvor man befinder sig. Det er vigtigt, at man som ung får udfordringer. Nogle står man igennem, overfor andre må man give køb; men det skal ikke føre til, at man giver op. Så gælder det om at finde ud af, hvad man så kan.

Vi kan ikke alle det samme. Vi behøver ikke for enhver pris gøre som alle de andre; men vi skal heller ikke have så travlt med at være enestående, at det går ud over vores samvær og samfølelse med de andre.

* * *

I år har Prinsgemalen og jeg igen besøgt Grønland. En fjortendages rejse, som det smukke sommervejr var med til at gøre til endnu et uforglemmeligt møde med Menneskenes Land. Vi genså mange steder, men oplevede også bygder, som vi ikke tidligere har besøgt. Overalt blev vi mødt med en sådan varme, at solen også syntes at stråle, der hvor himlen var overskyet. Vi siger begge: Tak for i sommer og ønsker hele det grønlandske samfund et godt nytår.

For Færøerne har det været et godt år. Naturen har været i sit gavmilde hjørne, og virkelysten og foretagsomheden blandt færingerne er stor. Prinsgemalen og jeg havde glædet os til vores besøg, som desværre måtte opgives; men vi sender vores varmeste hilsener og bedste nytårsønsker til alle på Færøerne, og jeg kan tilføje: På gensyn til sommer!

* * *

Det år, der er gået, har budt på store udfordringer, ikke mindst for Politiet. Jeg vil gerne takke for indsatsen; den har ikke været uden omkostninger for såvel den enkelte som for hele styrken. Et godt nytår ønsker jeg med en varm tak for hvad enhver har ydet.

Jeg sender også min nytårshilsen til alle de danske udsendte, der gennem året har løst farefulde opgaver rundt om i verden.

De har alle gjort en ærefuld indsats på Danmarks vegne, og jeg vil sende dem en særlig tak. Specialister fra Beredskabet har assisteret i Nepal efter de ødelæggende jordskælv. I Vestafrika, hvor ebola-epidemien har krævet så mange ofre, har danske læger og sygeplejersker ydet en uforfærdet indsats, så at de berørte lande nu kan håndtere den frygtelige sygdom.

Danmark er sig sit internationale ansvar bevidst, og derfor har Forsvaret også i år været aktivt flere steder i Verden, hvor det brænder på. Alle vegne fra hører vi rosende ord om de danske styrkers indsats. Det gælder såvel Hæren som Søværnet og Flyvevåbnet. Det kan vi godt være stolte af. Jeg vil gerne takke alle, der har været udsendt.

For alle, både de, der er hjemme og de, der er ude netop nu, ønsker jeg et godt nytår.

I aften sender jeg også mine hilsener og tanker til alle danske, hvor i verden de end befinder sig. En tak for deres indsats og et ønske om et godt nytår for dem selv og deres virke. Jeg sender også mine hilsener til de danske sydslesvigere. Ligesom det tyske mindretal nord for grænsen er de med til at gøre vort grænseland til et forbillede for andre grænselande. Jeg ønsker dem alle et godt nytår.

Jeg kan ikke slutte uden at sige tak, en tak for alt, hvad Prinsgemalen og jeg og hele vor familie har modtaget af varme og venlighed også i dette år.

Men jeg vil i aften rette en særlig tak til Prinsgemalen. Min mand har besluttet, at tiden nu er inde for ham til at ”drosle ned” – til, hvis jeg må sige det på almindeligt dansk, at gå på pension. Fremover vil Prinsgemalen derfor kun i meget begrænset omfang tage del i de officielle arrangementer, som igennem så mange år har været en naturlig del af hans liv. Det er hans beslutning, jeg forstår den og jeg respekterer den. Jeg er min mand dybt taknemmelig for al den støtte, hjælp og inspiration, han har givet mig igennem alle årene. Jeg ser frem til, at jeg fortsat kan varetage mine opgaver, og at jeg stadig har min mand at støtte mig til, selvom det bliver mindre synligt.

Foran os ligger et nyt år. I nat vender vi endnu et blad: Hvad venter der os? Vi må se på fremtiden med håb, velvidende, at det nye år kan bringe os glæder såvel som sorger, udfordringer såvel som lykkelige stunder.

Jeg ønsker for alle og for vort land, at de lykkelige stunder må blive de fleste og at vi kan møde udfordringerne med fortrøstning.

Af hjertet: Godt nytår 2016!

GUD BEVARE DANMARK"
2017,monark,Dronning Margrethe 2,"Nu er der kun få timer tilbage af det gamle år, 2016. Om lidt skal vi skrive 2017 – et nyt år med nye muligheder; men også med de opgaver og problemer, som vi ikke fik fuldført eller løst i det gamle. Vore bekymringer bliver ikke slettet ved at skrive et nyt årstal.

Vi har i det forløbne år været vidne til terrorangreb, som har skabt angst og forfærdelse. Men vi har lært, at vi ikke skal lade os lamme af frygt, livet skal gå videre. Vi skal være standhaftige og holde modet oppe.

Her er der god grund til at sige tak til alle de, der gør en indsats for vores sikkerhed. De har påtaget sig et ansvar, som de vel er forpligtede til, men som de røgter med engagement og omsorg. De er altid parat og de er med til, at vi kan holde livsglæden oppe. For den vil vi ikke slippe.

Krig og fattigdom har fået mange til at flygte, også til Danmark. Vi tager os af mennesker, der har brug for hjælp, og mange står parat til at hjælpe dem til rette og til at skabe sig en ny tilværelse i dette, for dem, meget fremmede land. De har forventninger til deres nye tilværelse – og vi har også forventninger til dem. Flygtningene må forstå, hvor de er kommet hen: Til et land, hvor ikke blot klimaet er et helt andet, men hvor livsformen og skikkene er andre og har en lang historie og dybe rødder.

Det er ikke nemt at falde til i et fremmed land. Det er hårdt arbejde, det kræver god vilje og et åbent sind.

Det er der mange nye danskere, der kan tale med om. De har arbejdet målbevidst på at tilegne sig sproget og lære de danske traditioner at kende. De har fundet arbejde og sørger for, at deres børn kommer godt i vej. De har fået fast grund under fødderne og føler sig hjemme i Danmark. De er blevet en del af vores fællesskab.

De kan med god grund være nervøse for at blive ramt af den skepsis, der kan opstå, når nye store flygtningestrømme kommer til landet, og når nogle har svært ved at finde sig til rette; men de skal ikke undgælde, hvis andre ikke gør sig den samme umage for at blive en del af det danske fællesskab.

Netop dét, at være en del af det danske fællesskab, har stor betydning. Det er ikke noget, man kan kræve, men det er noget, der kommer næsten umærkeligt lidt efter lidt. Det er dér, hvor “de” bliver til “vi” og “dem” bliver til “os” – danskerne, vi danskere!

Hvad er det at være dansk? Har vi brug for at være danske? Har nationalitet overhovedet betydning i det moderne industrialiserede verdenssamfund?

Sikke et spørgsmål at stille!

Vi er jo danskere; men vi er også forskellige. Vi har forskellig baggrund, vi har forskellig opvækst. Vi kommer fra storbyen, vi kommer fra det lille samfund, men hver især ved vi, at vi er danske. Det er en del af vores identitet.

Vi føler det måske stærkest, når vi kommer hjem fra en længere rejse: Skiltningen er dansk – og nummerpladerne – vejret? Jo, men det er det, som vi er fortrolige med. Sproget – ja, det er en del af os selv. Vi har hørt det og talt det fra barnsben. Det er genkendelsens glæde, vi oplever. Dét, ligeså meget som vore vaner og skikke, er en del af det at være dansk.

Danmark er et lille land, hvor det er nemt at komme fra sted til sted. Men vi er også et samfund, hvor folk har meget travlt. Børn i skole, job både til far og mor, planer for ferierejser; det kan blive svært at få øje på selv de nærmeste naboer – de andre familier i opgangen, eller dem lidt længere nede ad vejen, kollegaerne på arbejdet. Vi anser os selv som et imødekommende folk med let til smil og en snak. Men vi skal ikke overse den selvtilstrækkelighed, som også kan karakterisere os danskere.

Lad os gøre et nytårsforsæt! Lad os prøve at se de mennesker, der omgiver os. Lad os huske også at lægge mærke til dem, vi ikke kender i forvejen. “Hvordan står det til derhenne?” Er der brug for en hjælpende hånd, lidt omsorg, eller blot et genkendende godmorgen, et nik til den, vi står i kø med ved kassen?

Man kan være ensom, også i vores travle, myldrende hverdag.

På mine ture med Kongeskibet Dannebrog har jeg besøgt vidt forskellige egne i landet. Nogle steder snurrer hjulene, erhvervslivet blomstrer, og stoltheden lyser ud af alle, jeg møder. Andre steder er forholdene vanskeligere, der er klart problemer med at få økonomien til at hænge sammen og med at holde modet oppe. Alligevel er det smilene og den varme velkomst, jeg får alle vegne, som står klarest. Også dér, hvor problemerne kan synes store, er der folk med friske ideer, med virketrang; sommetider på trods.

Her ved indgangen til det nye år vinder optimismen frem. Økonomien er i vækst. Det er nu, der er brug for mennesker med ideer og gåpåmod overalt.

Danmark kan ikke fungere uden alle de, der gør en indsats i produktionen. Det gælder for store som små virksomheder, for landbruget. Det gælder for dem, der kører varer fra den ene ende af landet til den anden, der sælger dem til kunderne, eller har en helt anden funktion i vores samfund.

Arbejdsglæden er helt grundlæggende for vores dagligdag. Det er den, der får medarbejdere såvel som ledere til at tage et tag til, den, der får hjulene til at snurre, og det hele til at gå op i den højere enhed, som er det velfungerende danske samfund. Vores samfund, som vi er stolte af.

Netop i år blev de olympiske lege afholdt i Rio de Janeiro i Brasilien. Det var en glæde for mig at møde mange af deltagerne både fra de olympiske lege og de paralympiske lege her i efteråret efter deres hjemkomst. Deres indsats var forbilledlig – og nervepirrende – og de er gode rollemodeller for unge såvel som ældre. De flotte resultater gjorde os alle stolte.

I 2017 er Aarhus valgt som europæisk kulturhovedstad. Det kan vi alle glæde os over. Jeg har så mange gode minder fra den tid, hvor jeg boede og studerede i Aarhus – i min ungdom for mange år siden. Kronprinsen har også taget sin uddannelse i Aarhus. Vi kommer der sommer som vinter og vores familie fejrer ofte påske og jul i byen.

Jeg vil ønske alle i Aarhus og i regionen til lykke med hvervet som kulturhovedstad og alt held med at udføre den opgave – og os andre god fornøjelse med alle de oplevelser, der venter. Jeg glæder mig. Aarhus har meget at byde på, også til resten af verden.

Igen i år har danske udsendte gjort en stor indsats. Mange gør tjeneste i fjerne egne, hvor de risikerer liv og førlighed i kampen for fred. De giver nyt håb til mennesker, der uforskyldt har mistet alt i blodige konflikter – deres kære, deres hjem og deres livsgrundlag.

På landjorden i Irak træner danske soldater de irakiske styrker og i Afghanistan træner de fortsat landets egne soldater. Kronprinsen har besøgt vores udsendte i Irak og i Mali. Her fik han mulighed for at takke dem personligt for deres store og dygtige indsats.

Flyvevåbnet er fortsat engageret i kampen mod terrorismen i Mellemøsten, hvor de bidrager med stor dygtighed. Det er krævende for såvel piloter som personellet på jorden.

Søværnet har stået i spidsen for at sejle rester af Libyens kemiske våbenlagre væk fra landet, en nødvendig og betryggende opgave, som de har udført, samtidig med, at de varetager deres vigtige opgave med suverænitetshåndhævelse og søredningstjeneste på havet i nord og i alle danske farvande.

Til dem alle, i Danmark, såvel som hvor i verden de end gør tjeneste, sender jeg i aften min tak for deres gode og professionelle indsats og ønsker dem hver især et godt nytår.

Rundt omkring i verden bor der mange af dansk oprindelse. De er velintegrerede, og mange har statsborgerskab, der hvor de bor, men de føler sig stadig danske, og er gode repræsentanter for danske værdier. Dem ønsker jeg godt nytår, vi er stolte af dem her i deres hjemland.

En særlig gruppe uden for Danmark er de danske i Sydslesvig. Dem sender jeg i aften mine varmeste nytårshilsener. Det glæder mig altid at se, at så mange foreninger, institutioner og private hjem værner om dansk kultur, tradition og historie.

På årets sidste aften vil jeg gerne sende min hilsen og tak til de mange, både professionelle og frivillige, som hen over jul og nytår bidrager til at gøre højtiden festlig, også for dem, der ofte må sidde alene, mens andre fester.

Min tak og nytårshilsen går også til alle de, der sørger for, at vi kan leve trygt i hverdagen såvel som på en festaften som denne. Det gælder Politiet og Forsvaret, Beredskabet og de, der har vagt, blandt andet på sygehusene.

Det var med stor glæde jeg i sommer igen rejste til Færøerne. Det var som altid en dejlig oplevelse at møde det færøske folks varme og venlige velkomst. Jeg fik et klart indtryk af den virkelyst, som det færøske folk lægger for dagen og de resultater, det fører med sig. Det ses klart, både inden for erhverv og i det levende kulturliv overalt på de skønne øer.

Mine varmeste hilsener med ønsket om et godt nyt år for alle på Færøerne.

Igen i år har vi mærket den øgede interesse for Grønland. Den vældige natur gør indtryk og trækker gæster til fra nær og fjern. Naturen er Grønlands enestående skatkammer; men Grønland ligger udsat. Et klima under forandring mærkes tydeligt, og en øget international interesse for de arktiske områder får manges øjne til at hvile på Grønland. Jeg er meget opmærksom på den udfordring, som man står midt i, og jeg vil gerne i aften sende mine inderlige nytårsønsker for alle i Grønland.

I året der kommer, kan Prins Henrik og jeg fejre guldbryllup. Vi har valgt at holde det helt stille med vore sønner, svigerdøtre og børnebørn. De 50 år har været fyldt med gøremål, som har givet os mange glæder. Altid bliver vi og vores familie mødt med varme og omsorg. Det fylder os med taknemmelighed.

Den opmærksomhed møder også Kronprinsen og Kronprinsessen og Prins Joachim og Prinsesse Marie. Alle føjer de deres hilsener og gode ønsker til, sammen med Prins Henrik og mig, når jeg i aften ønsker et godt nytår med tak for det gamle.

GUD BEVARE DANMARK"
2018,monark,Dronning Margrethe 2,"Så er det nytårsaften – igen!

Det er som om, at det går hurtigere og hurtigere, når man kommer op i årene. Som barn var det anderledes: Det varede en evighed, fra man stod op juleaftensmorgen og til man endelig kunne samles omkring juletræet. Dagene imellem jul og nytår var der forslag i, men nytårsaften slæbte tiden sig igen af sted, før man kunne lytte til rådhusklokkerne og hele byen eksploderede i raketter og guldregn.

Det er nok blandt andet forventningens glæde, som gør denne tid på året så særlig: Glæden over at kunne være sammen, glæden ved at se frem til et nyt år med nyt håb og fornyede kræfter. Dog, året der er gået, kan også have budt på tunge stunder – ikke alt er glæde for os alle.

Mennesker er forskellige og Danmark har brug for forskellige mennesker med hver deres evner og talenter, deres måde at virke på.

Den ene er talknuser, den anden forstår sig på teknik. Én er god til at få kunder i butikken, eller kan få en forretning op at stå. Nogle har det talent at kunne lære fra sig, mens andre har en evne til at drage omsorg for børnene og de ældre eller de syge. Andre vil helst fordybe sig i bøgerne og se verden åbne sig derfra. Nogle er så dygtige med deres hænder, at man næsten ikke forstår, hvordan det går til.

Det ene er ikke finere eller bedre end det andet, vi har brug for det hele og for os alle.

Hver og én gør vi, hvad vi kan. Danskerne har ved fælles kraft rystet den økonomiske krise af sig, der er livlig aktivitet rundt om i landet.

Når det går fremad, har vi brug for alle kræfter, ja, for flere end vi selv har. Op gennem historien har vi hentet dygtige hænder og kloge hoveder fra andre lande. Mange mennesker er kommet til Danmark for at arbejde her, dem har vi tidligere haft brug for, og det har vi stadig! Det kan være medarbejdere i landbruget, på hoteller og restauranter eller højtspecialiserede forskere, hvis viden der er behov for.

Det er ikke alene et spørgsmål om at mangle hænder. Vi har også brug for ideer og inspiration udefra, for at kunne bevare den fine position, som Danmark har på så mange områder, ligesom vi selv formår at inspirere andre ude i verden.

Danmarks gode omdømme skyldes både vore traditioner og den fornyelse, som er kommet til for hvert slægtled. Vi lader os ikke løbe over ende; vi vil være tro mod os selv, som vi altid har været det her i Danmark.

Meget har forandret sig, siden jeg og mine jævnaldrende var børn eller unge mennesker. Men grundtonen har stadig rod i en kultur og en levevis, der er groet frem her i vort land.

Den er et udtryk for, hvem vi er, og for det, som er vigtigt for os, som land, og som danskere.

Måske glemmer vi indimellem at spørge os selv, hvad der er vigtigst i livet.

I dagligdagen går mange af de vågne timer med arbejde og pligter. Men hvad betyder mest for os, når det kommer til stykket?

Det gør de mennesker, der står os nær. Og for de allerfleste er det vores familie.

En familie er ikke nødvendigvis det samme i dag som for en generation siden. Jeg tror, der er kommet en erkendelse af, at ikke alle familier er far-og-mor-og-børn. Der er i dag større variation, men også større frisind og tolerance.

Er der flere muligheder, er der også flere valg. Det er som udgangspunkt et fremskridt. Men vi kan også snuble over de mange muligheder.

I en moderne familie er der et hav af gøremål. Jeg kan godt undre mig over, hvordan tiden slår til, når lillebror skal følges til svømning, og storesøster skal hentes hos en legekammerat, inden mor eller far skal på kursus. Hvordan når de dog det hele?

Vores hverdag er fuld af krav, der skal mødes, og valg, der skal træffes.

Det kan være, som om alle døre står åbne. Men ét menneske kan jo ikke gå ind ad dem alle sammen på én gang.

Jeg tror ikke, at man kan overkomme at interessere sig for alting.

Jeg vil her i aften komme med min lille opfordring til, at vi sommetider gør noget andet end det, vi plejer. Noget, der ligger uden for dagligdagens praktiske gøremål.

Prøv at gøre noget, der ikke er nødvendigt, noget der ikke er behov for, noget unyttigt!

Det vil ikke være det samme for alle. Nogle vil helst gå en tur i skoven eller langs stranden. Andre foretrækker at lytte til musik eller at se en tv-serie. Selv vil jeg helst have noget mellem hænderne, – et sytøj, en skitseblok; noget med farver.

Jeg tror, det er vigtigt med oplevelser, der taler til vores sanser, noget, der befrugter vores fantasi, som nærer tanken, og som kan gøre vores verden større.

Det er slet ikke så unyttigt endda.

Ethvert lands særpræg er et spejl af dets natur. Det danske rige består af tre lande: Danmark, Færøerne og Grønland, hver med sin egen profil, men samtidig et fællesskab.

Til sommer besøger Kronprinsparret og deres børn Færøerne. Jeg ved, at Kronprinsen og Kronprinsessen glæder sig til gensynet med den betagende natur, det rige kulturliv og den store gæstfrihed. Mig glæder det, at mine børnebørn nu også skal få de oplevelser, som har betydet så meget for mig.

På Færøerne går det godt i disse år, virkelysten er stor, og befolkningen vokser. Det kan vi alle glæde os over.

Jeg sender mine varmeste nytårsønsker til alle på Færøerne.

I Grønland gør den voldsomme natur et dybt indtryk på alle, der besøger landet.

”Hvor frydefuldt at høre

isens klage

når den begynder at knække

det strålende panser begynder at sprække

de første forårsdage!”

Sådan skriver min mand i sit digt ”Ode til Grønland”. Han har, som jeg, været betaget af Grønland og af den grønlandske natur siden sit første møde for nu mange år siden. Men den grønlandske natur kan være nådesløs, den rummer også ødelæggende kræfter.

I sommer ramte en naturkatastrofe de to bygder Nuugaatsiaq og Illorsuit. Familier mistede deres kære, og mange fik selve deres livsgrundlag revet væk. Det var en svær tid, hvor fællesskabet viste sin betydning og hvor alle stod sammen om at hjælpe.

I aften sender jeg mine dybfølte tanker til alle dem, der er blevet ramt. Jeg ønsker alle i Grønland et godt nytår.

I mange situationer er der brug for, at vi hjælper hinanden. I aften har de fleste danskere fri. Men der er også en del, som er på arbejde, fordi de tager sig af andre. På hospitaler, på plejehjem og på institutioner er personale på vagt alle døgnets timer og alle årets dage. Sådan er det også i aften.

Brandfolk, beredskab, politi og soldater holder sig også klar til at rykke ud. For dem er nytårsaften ikke forskellig fra alle andre aftener.

Til alle sender jeg min varme nytårshilsen.

Også i år opholder danske soldater, politifolk og specialister sig langt hjemmefra, hvor de bidrager til at skabe sikkerhed og stabilitet, dér, hvor de er udsendt.

Kronprinsessen har fortalt mig om sit besøg hos soldaterne i Mali, hvor de hjælper med at beskytte civilbefolkningen, ligesom Prins Joachim kunne fortælle om vore soldaters indsats i Irak.

Vi vil også i det nye år fortsætte indsatsen i Irak og Afghanistan, ligesom Forsvaret vil deltage i en forstærket indsats i Østersø-regionen.

Jeg ønsker godt nytår til alle, der, fra poster ude i verden, passer på alle os herhjemme.

I aften tænker jeg også på de danskere, som opholder sig ude omkring i verden, og på de mange, som har rod i Danmark. Deres trofasthed mod deres gamle land berører mig, hver gang jeg oplever det. Jeg bringer dem alle mine varmeste nytårshilsener.

Min nytårshilsen går også til det danske mindretal i Sydslesvig. Her er den danske ånd stadig en levende del af hverdagen.

At danskheden har rum til at blomstre syd for grænsen, ser jeg som et udtryk for venskab, respekt og godt naboskab mellem danskere og tyskere, ligesom jeg glæder mig over de mange foreninger og institutioner, der er med til at knytte stærke bånd hen over grænsen.

Et godt nytår ønsker jeg for alle danske syd for grænsen.

Til sidst vil jeg sammen med hele min familie sige en varm tak til alle for det gamle år.

Det er en glæde for både Kronprinsparret, Prins Joachim, Prinsesse Marie og deres børn, at så mange følger levende med og deltager i alt, hvad der sker i de unge generationer.

På nogle måder har det ikke været noget nemt år for mig og min familie – så meget mere har det rørt os, at man fra så mange sider har omfattet Prins Henrik med sympati og forståelse. Det er vi taknemmelige for. Det gør hverdagen lettere for os alle sammen.

Livet går op og ned. Det vigtigste er, at vi har mennesker, som står os nær.

Derfor går min nytårshilsen her i aften til alle, der har haft svære stunder i det gamle år og til hver og en, som må sidde alene.

Jeg ønsker, at det nye år må bringe håb og glæde til alle.

GUD BEVARE DANMARK"
2019,monark,Dronning Margrethe 2,"Så blev det igen nytårsaften.

Når klokken ved midnat slår tolv, rinder det gamle år ud. Netop i det øjeblik skåler vi og ønsker hinanden godt nytår.

Nytårsmorgen tager vi fat på friske dage. De ligger foran os, de venter på os, men bag os ligger den tid, der er gået.

Og dog – alt, hvad vi oplever, sætter spor og giver erfaringer, gode som mindre gode. Dem må vi bære med os videre i livet.

I disse år er der fremgang i Danmark. Virksomhederne kan mærke det, danskerne mærker det og er i fuldt sving. Økonomisk er landet godt kørende, men vi skal også give os tid til at overveje, hvad den medgang gør for os og gør ved os. Bliver fremgang også omsat til fremskridt?

Vores land bliver rigere. Men bliver vores liv rigere?

Mange oplever, at tempoet øges i dagligdagen, også mere end alle kan klare. Der er så meget, man skal nå, både på arbejdspladsen og i fritiden, måske vi skaber nogle af kravene selv. Vi vil jo så gerne have det hele med – helst på én gang.

I farten kan vi blive for ivrige med at føre os frem. Det er, som om flere siger ”se på mig” og færre har øje for andre.

Jeg kan godt frygte, at eftertanken og omtanken bliver klemt og glemt.

Den nye teknologi har skabt helt nye muligheder for kontakt med andre. Man kan ”facetime” med sine børn og børnebørn, selvom de sidder på den anden side af Jorden; det er til stor glæde for alle parter. Men den nye teknologi kan også medføre, at kontakten bliver mere upersonlig – man er ”online” hele tiden – og man glemmer, at der faktisk er et menneske i den anden ende. Det er så nemt at skrive en kommentar eller at dele et billede på de sociale medier, som kan være krænkende og efterlade dybe spor. Sådan noget ryger ud i ”cyber-space” og spreder sig som fluesværme.

Jeg synes, at der er en tendens til, at vores måde at være sammen på bliver mere overfladisk, mindre nærværende. Vi tager os ikke tid til at forstå hinanden og vi glemmer at respektere hinanden og passe på hinanden.

Det præger også vore børn.

Der er sikkert nogle børn, som ser med i aften?

Til jer vil jeg gerne sige et par ord:

Det vigtige er ikke, hvordan du ser ud eller hvad du har opnået. Men hvem du er, og hvordan du er overfor andre – dine venner og kammerater. Hvis man har så travlt med at opnå det bedste for sig selv hele tiden, kan man slet ikke se, hvordan andre har det.

Man skal give sig tid til at mærke, om en ven er ked af det. Der skal være tid til at forstå, om man har sagt noget, der sårer en anden, eller har drillet for meget. Så må man se at få det gjort godt igen.

Det gælder ikke bare for børn; det skal vi voksne også lægge mærke til.

Det øger tilliden, når vi mødes menneske til menneske og taler med hinanden.

Vel kan vi være uenige. Det skal man have lov til. Det hører med til at tænke over tingene og at danne sig en mening. Men vi skal altid lytte til hinanden og prøve at forstå hinanden.

Det gælder overalt i vores samfund.

Vores fælles styrke næres ved, at vi har respekt for vore medmennesker og viser tillid til hinanden, for vi har alle et ansvar for fællesskabet. Det er selve vort samfunds rødder.

Hvis rødderne er syge, kan træet ikke stå, og det vil tage mange år for et nyt træ at vokse sig stærkt.

Derfor er det alvorligt, hvis nogle, som er en vigtig del af vort samfund, tager for let på deres ansvar og svigter deres forpligtelser. Er det noget vi genkender fra den senere tid?

Med betroede positioner følger et særligt ansvar og en særlig pligt til at gøre sit bedste, dér hvor man er sat.

Det gør mig trist, hvis moralen skrider. Hvad bliver der så af almindelig anstændighed? Man skal kende forskel på dit og mit, på rigtigt og forkert. Det burde ikke være så svært.

Det optager stadig flere, at vores levevis påvirker miljøet og klimaet.

Virksomheder har grønne strategier. Vind, sol og biomasse giver os renere energi. Hjemme i køkkenerne sorterer man affaldet. Mange køber økologisk.

Det er nok de unge, der går forrest. Det er dem, der forstår, at fremtidens problemer bliver deres. De vil ikke – som os ældre – blive hængende i gamle vaner.

Derfor skal vi lytte opmærksomt til de unge, når vi drøfter, hvordan vi kan undgå at udfordre balancen i naturen.

Vi skal have omtanke for fremtiden. Vi skal tænke os om i tide.

I Grønland smelter isen. Her er forandringerne også tydelige.

Dér, højt mod nord, lever man tæt på naturen. Vejr og vind, is og sne er noget alle er afhængige af året rundt. I disse år er naturen gavmild. Fiskeriet går godt. Det giver fremgang.

Det er mit håb, at den gode udvikling for Grønland fortsætter, og at det vidtstrakte land må bindes bedre sammen og knyttes tættere til Danmark og verden.

Jeg sender mine varmeste nytårsønsker til alle i Grønland.

Denne sommer besøgte Kronprinsparret sammen med deres fire børn Færøerne.

De mødte et moderne samfund med høj vækst og udvikling, men også et folk, der er bevidst om, hvem de selv er. Færingerne har en umiddelbarhed, gæstfrihed og varme, som jeg husker fra de gange Prins Henrik og jeg har besøgt landet.

I aften vil jeg sige en stor tak til alle, der gjorde besøget på Færøerne til en enestående oplevelse for Kronprinsparret og deres børn.

Jeg ønsker alle på Færøerne et godt nytår.

En særlig nytårshilsen sender jeg til det danske mindretal i Sydslesvig.

Her lever dansk kultur og sprog i fredelig sameksistens med det tyske flertal. I en verden, hvor så mange grænseegne er præget af modsætningsforhold og skarpe standpunkter, er netop denne egn et smukt forbillede, som både de danske og tyske institutioner og foreninger kan være stolte af.

I aften går mine tanker også til de udsendte danske soldater, politifolk og specialister. Det drejer sig ikke om så mange i år, men de tæller hver og én, dér hvor de er, i lande som Irak, Afghanistan, Kosovo og de baltiske lande. De er savnede herhjemme. Vi tænker på dem og ønsker dem godt nytår.

Jeg ønsker også et godt nyt år for alle danske, som opholder sig udenfor landet. Uanset om de er ude for en kort tid eller har slået sig ned, måske for bestandigt, er de med til at tegne Danmark.

Det er langt fra alle, der kan holde fri i aften.

Herhjemme i Danmark er beredskab, politifolk, soldater og brandmænd på vagt. De sørger for, at vi andre kan fejre nytår trygt og sikkert.

I busser og taxaer, i tog og fly og ombord på skibe kan man heller ikke holde fri sådan en nytårsaften, ligesom også mange har vagt på sygehuse, på plejehjem og i andre institutioner, hvor de sørger for at gøre nytårsaften tryg og festlig. En hel del frivillige vælger også i år at fejre nytårsaften ved at rykke ind på herberger og andre opholdssteder for at gøre aftenen festlig for dem, der er mest alene og har det svært.

Jeg ønsker et godt nytår til de mange, der arbejder for os alle i aften.

Jeg kan ikke se tilbage på året, der er gået, uden at nævne Prins Henriks død. 50 år fik vi sammen, to sønner har vi fået, otte børnebørn er kommet til, – alt dét og mere er blevet os givet. Den varme sympati, der er vist os, og den forståelse for Prins Henriks indsats, som kom så smukt til udtryk fra alle i Danmark ved hans død, har varmet os alle, også hans familie i Frankrig. Jeg må endnu engang udtrykke min dybtfølte tak.

Kronprins Frederik fejrede i år sin 50-års fødselsdag, den valgte han at fejre på sin helt egen måde. En stor tak til de mange tusinder, både store og små, der deltog i Royal Run, enten ved at løbe med på ruten, eller – som jeg selv – ved at heppe på løberne.

Det blev en dejlig dag, som gjorde ham både glad og taknemmelig og som gjorde mig så stolt.

Kronprinsen, Kronprinsessen, Prins Joachim og Prinsesse Marie og mine otte dejlige børnebørn har sammen med mig så meget at sige tak for. Vi mærker alle den varme opbakning, der møder os rundt omkring, ved særlige begivenheder såvel som i det daglige.

Livet bringer os både sorger og glæder.

Lad os møde det nye år med eftertanke og med omtanke. Lad os bære erfaringerne – gode som mindre gode – med os ind i det nye år og tage fat på året med håb – og fortrøstning.

Jeg ønsker alle et godt nyt år!

GUD BEVARE DANMARK"
2020,monark,Dronning Margrethe 2,"Så er endnu et år gået. Nu ligger 2019 bag os med alt hvad det bragte: minder, vi vil hæfte os ved, både de gode og de triste – udfordringer, som vi måtte tage op, både de tunge og de inspirerende.

I år var det 50 år siden, at mennesket landede på månen, og vi fik vores egen planet Jorden at se som en lille klode i det store rum: ganske alene, men så smuk og rund og blå: Planeten, hvor vi har hjemme. For os her i Danmark er det måske ikke så overraskende, at planeten er blå, for vi har jo havet foran os og den blå himmel over os.

Så storslået og varieret vor Jord end kan synes, er den dog sårbar. Det er vi ved at lære at indse, og det kan godt bekymre, ikke mindst mange unge, som ser klimaforandringerne, der gør sig tydeligt gældende i disse år. Vi har en fælles forpligtelse for vores smukke klode, så myldrende fuld af liv. Det er en væsentlig udfordring for os alle i dag, og det gælder om, at vi alle er opmærksomme på, hvordan vi lever, og hvad vi gør.

I vores tid har der sneget sig en følelse ind, som kan være svær at tale om, men som vi må sætte ord på for at komme til livs:

Ensomhed. Det er en følelse, som rammer mange. Det gælder ikke alene socialt udsatte, det gælder ældre mennesker, som ser deres ægtefælle og deres jævnaldrende falde fra – hvor blev de af, alle de, der fyldte hverdagen? Men det kan ligeså vel gælde børn og ganske unge mennesker. Hvem vil lege med mig? Hvem har jeg at snakke med? Ikke bare på Facebook, men rigtigt: ansigt til ansigt under fire øjne med en jævnaldrende eller med en, der er ældre, og som man kan betro sig til. En at dele sine tanker med.

Vi har brug for at tale sammen, også om ensomheden. Vi har brug for hinanden. Vi har brug for at få bekræftet, at vi betyder noget.

2020 bliver et år med meget at mindes. Den 9. april er det 80 år siden, at Danmark blev besat. En begivenhed, der kom til at præge alle, der oplevede det, og som har sat sig dybe spor i Danmarks bevidsthed. Der gik 5 år, men så kom Befrielsen den 4. og 5. maj 1945. Den fyldte alle med en berusende glæde, der kunne mærkes, også af en, der, som jeg, kun var 5 år gammel. Men glæden kunne ikke deles af alle, for Bornholm måtte først gennemleve et bombardement, der gik hårdt ud over Rønne og Nexø og medførte tragiske civile tab.

Det er længe siden, ja, og de, der oplevede det, er væk næsten allesammen. Dog er det 5 år, som stadig bliver mindet, også med stolthed, for det sammenhold og den offervilje, som viste, hvad vi i Danmark er i stand til. Vi skal stadig stå på vagt for de værdier, vi kæmpede for, og som vort samfund stadig bygger på.

Det er beskæmmende at opleve, hvordan antisemitismen igen stikker sit grimme ansigt frem, også her hos os. Antisemitisme, intolerance og undertrykkelse af anderledes tænkende hører ingen steder hjemme. Det er noget, som vi skal være meget opmærksomme på og hjælpe hinanden med at modarbejde.

Den 10. juli er det 100-året for Sønderjyllands genforening med Danmark. Genforeningsdagen blev en mærkedag, ikke blot for sønderjyderne, men en dag, som inddrog hele Danmarks befolkning. I tusindvis strømmede folk til fra hele landet for at opleve Kong Christian X ride over grænsen på den hvide hest. Måske mange i dag kan føle, at det ligger fjernt, men spørg sønderjyderne: De ved, at dér vendte et blad sig i Danmarks historie. Det kan vi godt være bekendt at fejre, når årsdagen kommer, og det vil vi fejre.

I sensommeren besøgte jeg Slesvig-Holsten, hvor jeg fik en varm og festlig modtagelse, som var med til at bekræfte det stærke naboskab og gode venskab mellem Tyskland og Danmark.

Det blev også til et uforglemmeligt møde med det danske mindretal.

I kom ikke hjem til Danmark for 100 år siden. Men Danmark er og bliver jeres hjerteland. Det rørte mig at høre, også fra den unge generation. Det vil jeg aldrig glemme!

Både det danske mindretal og det tyske mindretal har deres del i, at grænselandet i årenes løb har udviklet sig så harmonisk og fredeligt. Det er blevet et forbillede for hele verden. Jeg sender mine varme nytårsønsker til alle i grænselandet.

Mens isen er ved at slippe sit tag om Grønland, bliver verdens opmærksomhed i stigende grad vendt mod landet højt mod nord. Det land og det folk står mig og min families hjerte meget nær. Vi følger altid med i hvad der sker og rører sig i Grønland, og I er i vore tanker, både når det kniber, og når I griber fat om problemerne med fortrøstning. Et godt og lykkeligt nytår ønsker jeg for alle i Grønland.

Også til Færøerne går mine tanker på årets sidste aften. Også herfra har jeg og min familie varme og gode minder. Med utrættelig iver har I forstået at overvinde mange af de vanskeligheder, som møder et samfund, der ligger geografisk isoleret og udsat for naturkræfterne. Jeg sender alle på Færøerne mine hjertelige nytårsønsker.

Under fjerne himmelstrøg bidrager vore danske udsendte soldater til frihed og stabilitet. Det skal vi huske på denne aften, hvor de er ekstra savnet herhjemme.

Jeg sender mine varmeste hilsener og gode ønsker for det nye år til alle udsendte og til deres familier.

Det er ikke kun ude i verden, der er folk på vagt. Min nytårshilsen går til alle inden for forsvaret, beredskabet, politiet, sundhedsvæsenet og alle andre, der er på arbejde i aften og i nat. Mænd og kvinder, der alle passer deres post, mens andre kan holde fri og fejre nytåret trygt og sikkert.

Hvor i verden man end vender sig, møder man danskere. I foråret besøgte jeg Argentina, også dér bor der mange, hvis rødder er i Danmark og som holder fast ved den arv. Til dem og til alle andre med danske rødder, hvor i verden de end befinder sig, sender jeg mine nytårsønsker med tak for deres trofasthed mod det gamle land.

Hver dag gør min store familie mig glad og stolt. Kronprinsen og Kronprinsessen har nok at bestille, og samtidig formår de at skabe et varmt hjem om deres fire børn.

Prins Joachim og Prinsesse Marie med deres to børn er i Paris, hvor Prins Joachim efteruddanner sig ved det franske militærakademi. Samtidig har jeg nydt at kunne følge hans fortællinger om Danmarks historie på fjernsynet. Det tænkte jeg nok, at han ville være god til.

I det nye år skal Prins Christian konfirmeres. Han bliver snart en ung mand og har livet foran sig. Selv har jeg rund fødselsdag. Jeg har mange år bag mig.

Jeg er taknemmelig for alt, hvad årene bringer mig, og for al den varme, som jeg og hele min familie stadig bliver mødt med. Det både inspirerer os og forpligter os.

Nu står året 2020 for døren.

Endnu ved vi ikke, hvad det vil bringe. Vi linder på døren, det er som et nyt bekendtskab med nye muligheder. Alle har vi planer, større eller mindre, og ønsker, mere eller mindre opnåelige. Lad os gå ind i det nye år sammen. Jeg ønsker alle et godt nyt år. Måtte det blive et godt år for Danmark.

GUD BEVARE DANMARK"
2021,monark,Dronning Margrethe 2,"I aften står vi igen ved et årsskifte. Vi ser frem, og vi ser tilbage.

Vi ser frem med fortrøstning og forventning, og vi ser tilbage – blev året, som vi havde håbet det?

Nej! – Året 2020 bragte os, hvad ingen havde forestillet sig.

I februar kom coronaen til Europa, og få dage inde i marts måtte også store dele af det danske samfund lukke ned. Pandemien har vendt op og ned på hele samfundet: Den har ændret vores dagligdag, vi har måttet gøre meget helt anderledes: undgå kontakt, holde afstand, blive hjemme, arbejde på andre måder, end vi er vant til.

Vi stod overfor en sygdom, som ingen kendte, og som vi ikke havde midler imod. Det var skræmmende, og det blev nødvendigt at gennemføre vidtgående begrænsninger i vores dagligdag. Der blev tomt på gaderne i byerne. Mange, ikke mindst ældre mennesker, måtte undvære den nære kontakt med familie og venner.

Med bekymring fulgte vi tallene på smittede, på indlagte og på de dødsfald, som snart viste sig. Det var alvor, det forstod vi.

Det sled på alle, men tvunget af de alvorlige omstændigheder vågnede nye tanker om, hvordan vi kunne leve med krisen og komme igennem den. Man mødtes ”på nettet”, man arbejdede hjemmefra, man gik ud i naturen, hvor det var muligt, og måske oplevede man foråret stærkere end nogensinde.

Da sommeren nærmede sig, lettede presset. Vi kunne stadigvæk ikke rejse ud i verden, men så blev vi hjemme. Vi gik ud i den grønne bøgeskov, vi tog til stranden – den friske, danske strand – vi genopdagede eller oplevede måske for første gang, hvor mange skønne og forskelligartede steder, der er i Danmark – sommetider ”lige om hjørnet”.

Jeg tror, at mange har fået øjnene op for vores dejlige natur og for den ro, den kan give os i en presset situation. Klimaet har fået det bedre under krisen – det er værd at lægge mærke til, og det er vigtigt, at vi fortsat passer godt på naturen.

Med efteråret kom coronaen tilbage – hurtigere end forventet og med fornyede kræfter. Nye restriktioner var nødvendige, men heldigvis ikke så vidtgående, som vi har set andre steder i Europa med udgangsforbud. Alligevel har virksomheder måttet dreje nøglen om, og mange har mistet deres arbejde. Mange har – uden egen skyld – måttet se deres livsværk falde til jorden. Det har berørt mig meget.  

Den tid, vi har været igennem, har givet os alle stof til eftertanke. Hvad er det, der virkelig betyder noget for os, som samfund, som mennesker? Hvad har vi lært? Og hvad kan vi tage med os? Når man har mistet eller måttet undvære, lærer man at sætte pris på det, man har. Vi har mærket, hvor meget kontakten til andre mennesker betyder, hvor vigtige de nære bånd er for os alle, og hvor væsentlig tilliden er – til hinanden – og til det samfund, vi alle er en del af.

Krisen har medført forandringer, både på det personlige og samfundsmæssige plan. Lad os forsikre hinanden om, at vi på den anden side af krisen vil huske, hvad vi har været igennem. Lad os tage de gode erfaringer med os, og lad os prøve at indrette vores liv efter dem.

Vi håber, at det snart vil gå den rigtige vej, men endnu er vi ikke nået dertil, og foran os ligger yderligere et par vintermåneder. Vi må fortsat leve med restriktioner, og det har ikke været morsomt netop i juletiden. Lad os dog ikke miste modet, lad os fortsat være opmærksomme og forsigtige, når vi omgås hinanden. En glæde og en opmuntring er det, at vaccinen nu er en realitet, og at vaccinationen er gået i gang.

I aften bringer jeg en særlig tak til de mange, der helt fra begyndelsen stod forrest i kampen mod coronaen. Det er de mange medarbejdere på sygehusene, der fra første færd satte alt ind på at bekæmpe sygdommen, endnu inden vi havde fuldt overblik og viden om den fare, man stod overfor. De talte ikke timerne eller dagene. De lindrede, de forskede af al magt for at forstå den ukendte sygdom. Også til de mange, som fra første færd har arbejdet med at teste os og med at bremse smittespredningen, skal der lyde en dybfølt tak.

Min tak går også til medarbejderne på vore mange plejehjem og væresteder, der værner om og opmuntrer beboerne, som må savne den nære kontakt med deres pårørende.

Også mange børn og unge har under coronaen oplevet en ensomhed, som man nok ikke havde forestillet sig.  Hverken at kunne mødes i skolen eller i fritiden har været en begrænsning, som jeg tror, ikke blev mindre med tiden, især da sommeren meldte sig, og smittepresset blev mindre. Det har sikkert været frustrerende ikke at kunne være sammen i større grupper og at se den ene festival efter den anden ikke blive til noget. Det kan jeg godt forstå, men vi er alle nødt til at holde ud.

Under coronaen er meget blevet aflyst. Bryllupper, konfirmationer og runde fødselsdage har ikke kunnet afholdes som planlagt. Min egen 80-års fødselsdag kunne heller ikke fejres, sådan som vi havde tænkt det. Men aldrig er jeg vist blevet fejret så overvældende og så varmt som i år. Den fødselsdag vil stå som den mest mindeværdige i min erindring. Det takker jeg for af hele mit hjerte.

I år skulle vi have fejret 100-året for genforeningen med Sønderjylland. Også jeg havde set frem til jubilæumsdagene i juli, men corona-epidemien gjorde det umuligt. Nu vil vi se frem til den kommende sommer med håbet om, at vi i stedet kan mødes til den tid.

I aften går mine tanker til de danske i Sydslesvig. Også for sydslesvigerne har det været et vanskeligt år med en delvis lukket grænse. Jeg håber, at det nye år må bringe os tilbage til den tætte kontakt, vi er vant til, og som har så stor betydning på begge sider af grænsen. Jeg sender mine varmeste nytårshilsener til alle.

Corona-epidemien har også haft indflydelse på livet i Grønland og på Færøerne. Begge samfund har gennem en stor indsats og god forståelse været i stand til at begrænse udbruddet af sygdommen, men alligevel har epidemien været et kostbart bekendtskab. Turistindustrien, som i de senere år har betydet mere og mere for begge samfund, er nærmest gået helt i stå – med store økonomiske tab til følge.

Til sommer er det mit håb igen at kunne besøge både Færøerne og Grønland.

Jeg glæder mig til gensynet med Færøerne – de dejlige øer og det stolte folk i Nordatlanten. Jeg glæder mig til at se den rivende udvikling, som samfundet har gennemgået siden mit seneste besøg i 2016.

I 2021 er det 100-året for det første kongebesøg i Grønland, da Christian X og Dronning Alexandrine med deres to voksne sønner, min far Kronprins Frederik og Prins Knud, kom sejlende til Nuuk, dengang Godthåb. Det er samtidig 300-året for Hans Egedes ankomst, et skelsættende år for både Grønland og Danmark. Jeg glæder mig til at gense Grønland og til atter at mødes med grønlænderne både i Nuuk og mange andre steder.

Måtte 2021 blive et godt år. Jeg ønsker et glædeligt nytår for alle på Færøerne og i Grønland.

Også i år har mange danske været udsendt til forskellige steder i verden, hvor det brænder på. De gør en indsats, som man lægger mærke til ude omkring. Også de har været påvirket af corona-krisen. Til dem og til deres pårørende herhjemme går min tak og mine bedste nytårsønsker.

Til alle i Forsvaret og Beredskabet går mine tanker også i aften. De har måttet leve med mange omlægninger, og har måttet påtage sig nye opgaver, men de har løst dem ansvarsbevidst og med godt humør. Det vil jeg gerne takke dem for og ønske alle et godt nytår.

Jeg sender mine nytårsønsker til Politiet med en tak for deres indsats i det forløbne år. De har haft mange udfordringer udover de sædvanlige. Det har ikke været let, men vi har alle meget at takke dem for – de er med til at sikre, at livet i Danmark kan være trygt.

Mine tanker går i aften til de danske i udlandet og til de mange med danske rødder, som føler en dyb tilknytning til Danmark. I år har de måttet føle sig mere afskåret fra det gamle land, end de plejer, men de skal vide, at vi tænker på dem. Jeg sender mine varmeste nytårsønsker, hvor i verden de end måtte være.

Jeg har netop fejret jul med Prins Joachim og Prinsesse Marie og børnene. Det har været en glæde at kunne være sammen igen og at se, hvor godt Prins Joachim er kommet over sin sygdom i sommer. De mange varme hilsener og ønsker, som han har modtaget, har rørt ham og os alle dybt.

Også Kronprins Frederik og Kronprinsesse Mary har jeg set i juledagene sammen med deres børn. De har haft et travlt år, og deres mange opgaver har måttet løses på utraditionel vis. Det er en stadig glæde at se, hvor godt de gør det.

I aften tager vi afsked med et underligt år. 2020 vil vi ikke glemme. Det blev et prøvelsens år, men vi viste, at vi kan stå sammen, når det gælder, og at vi formår at finde lyse øjeblikke, trods afsavn og usikkerhed.

Nu går vi ind i 2021. Måtte det nye år blive et år, der bringer os mange glæder, og hvor vi fortsat husker på at være der for hinanden.

Sammen med hele min familie ønsker jeg af hjertet alle et godt nytår.

                                        Gud bevare jer allesammen.

                                       GUD BEVARE DANMARK"
2022,monark,Dronning Margrethe 2,"I aften er den sidste aften i det gamle år. Vi kalder den – Nytårsaften.

Det er det nye år, vi fejrer. Samtidig med at vi ser tilbage, udtrykker vi håb og forventning til et helt nyt år.

Coronaen har sat sit præg på tilværelsen de seneste to år, og de har været drøje at komme igennem. De har budt på mange udfordringer, som vi alle har måttet vænne os til i stort som i småt.

I løbet af 2021 kunne vi lempe restriktionerne, og vi syntes, at dagligdagen nærmede sig det normale; men ak, endnu engang har coronaen bidt sig fast, og denne gang i en endnu mere smitsom udgave. Myndighederne har på ny været nødsaget til at træffe en række beslutninger, som på mange måder kan føles ubehagelige, og som påvirker vores dagligdag. Mange må igen yde en ekstra indsats. Det gælder ikke mindst dem, som hjælper med at opspore og begrænse smitte, og dem, som behandler de syge, og som igen må løbe ekstra stærkt for at overkomme det hele. Selvom det er besværligt, at vi nu igen må leve med restriktioner i vores dagligdag, så tror jeg dog, at der er bred forståelse for, at det er nødvendigt. Vi står overfor en fælles udfordring, og vi må alle tage ansvar for, at vores samfund kommer trygt gennem pandemien.

Der er nogle, som vi skylder en særlig tak, nogle, som vi måske ikke lægger så meget mærke til i det daglige: Det er de forskere, som bruger dage og år på at grave sig dybt ned i et stof, som de fleste af os ikke har så meget indblik i. Det er i høj grad dem, som har bidraget til at bremse smitten, og som i løbet af uhørt kort tid har udviklet vacciner mod corona.

Kundskab og indsigt har hjulpet os under coronaen, og har vist os, at ny viden fører fremskridt med sig. Vi bliver mindet om, at vi skal møde det ukendte med nysgerrighed, videbegær og opfindsomhed – snarere end frygt.

Det samme gælder for klimaspørgsmålet. Når olie og kul forurener vores klode, så må vi udvikle bedre kilder til energi. Store vindmølleparker rejser sig på havet, og vender naturens mægtige kræfter til gavn for os alle. Mere er på vej, for eksempel ”grønne” brændstoffer til fly og skibe og ambitiøse forslag om at indfange CO2 og lagre det i undergrunden. Videnskab og teknik kan hjælpe os til at nå målene for klimaneutralitet og bæredygtighed. Vi står overfor store udfordringer og forpligtelser, ikke mindst af hensyn til de kommende generationer. Det er vi alle nødt til at forholde os til – i tide!

Da jeg var barn, lærte vi, at vi var omkring fire millioner indbyggere i Danmark. Nu er vi tæt på seks millioner.

Som land og som folk skal vi finde en fælles retning, men ikke for at gå i takt. Det har aldrig ligget for os her til lands. Én spurter afsted over stok og sten, en anden foretrækker at slentre gennem landskabet; men der er nogle, for hvem vejen slet ikke er jævn.

Det gælder i høj grad for dem, der må slås med et handicap.

Hos nogle er det nemt at se, som hvis man sidder i kørestol. Hos andre er lidelsen usynlig. Det kan være en psykisk sygdom, kroniske smerter eller noget helt tredje.    

Fælles for alle, der må leve med et handicap, er, at det gør tilværelsen mere besværlig, og at man ikke altid bliver mødt med forståelse og respekt – måske tværtimod.

Nogle mennesker med handicap bliver ligefrem diskrimineret, måske også mødt med hån og drilleri. Det kan skyldes tankeløshed og uvidenhed; men uanset hvad, så er det forkert, og det burde vi holde os for gode til! Vi skal give os tid, ikke blot for at hjælpe, men også for at lære af hinanden. Det burde ikke være svært at behandle enhver med respekt.

Vi skal møde vore medmennesker med åbenhed. Andres livshistorie kan gøre os klogere. At spejle sit liv i de andres kan være tankevækkende og inspirerende. Man lærer sig selv at kende i mødet med andre.

Når man er ung, stræber man efter anerkendelse; man vil så gerne have opmærksomhed, blive set – helst være enestående – ligesom de andre!

Men at være menneske er i høj grad at stå ved sig selv, at lære sig selv at kende. Det er der udvikling i – nok til et helt liv!

Her i den mørke vinter kan vi se tilbage på en sommer, som jeg tror, vil blive husket længe. Herrelandsholdet i fodbold bød på oplevelser, som samlede hele Danmark. Der var røde og hvide farver og flag overalt, og der blev jublet i gaderne. Også i Tokyo blev der leveret præstationer, som vi alle kan være stolte af – både under De Olympiske Lege og De Paralympiske Lege.

Det nye år byder også på sport i særklasse. Til sommer vil verdens største cykelløb Tour de France lægge flere etaper i Danmark. Starten bliver i København, og turen vil gå fra Roskilde over Storebæltsbroen og slutte i Sønderborg. Det bliver en stor begivenhed, hvor vi samtidig kan vise, hvor dejligt der er i Danmark.

Den forgangne sommer har givet mig mange uforglemmelige oplevelser.

Sammen med Kronprinsen og Prins Christian blev det i juni med et års forsinkelse muligt at fejre og mindes Genforeningen i 1920.  Det var en stor oplevelse for os alle tre, og jeg takker sønderjyderne for en dejlig dag. Det viste med al tydelighed den helt særlige ånd, som hersker i grænselandet. I aften sender jeg min nytårshilsen til sønderjyderne, til de danske i Sydslesvig og til det tyske mindretal i Danmark.

Det var med stor glæde, at jeg besøgte Færøerne i sommer. Et gensyn, som jeg havde set meget frem til.

Det er altid en fornøjelse at komme rundt på de smukke øer, blive mødt med hjertelig gæstfrihed og mærke færingernes engagement og drivkraft. Det færøske samfund er inde i en imponerende udvikling. Jeg vil mindes mit besøg med stor taknemlighed.

Jeg sender mine nytårsønsker til alle på Færøerne med et varmt: Tak for i sommer!

Med glad forventning havde jeg set frem til sommerens besøg i Grønland; men også her kom coronaen i vejen. Det stort anlagte besøg kunne først lade sig gøre i efteråret og stærkt beskåret. Til gengæld blev de få dage i oktober en dejlig oplevelse, som jeg af hjertet takker for. Overalt blev jeg mødt med en hjertevarme og velvilje, som rørte mig dybt. Jeg vil gerne takke for de minderige dage og sender mine varmeste nytårsønsker til alle i Grønland.

Danmarks udsendte løser hver dag store og vigtige opgaver rundt om i verden.

I det gamle år har særligt situationen i Afghanistan fyldt meget. Vi har alle set de rystende billeder fra Kabuls lufthavn af desperate mennesker på flugt.

I de hektiske dage lykkedes det at evakuere flere hundrede under meget vanskelige forhold udført af vore udsendte sammen med de danske myndigheder. Det var en imponerende bedrift.

Min varmeste nytårshilsen går i aften til Danmarks udsendte.

Det gælder alle, som netop nu er langt hjemmefra – til lands og til vands – og i lige så høj grad de tusindvis af danskere, som i årenes løb har været udsendt til Afghanistan og til andre brændpunkter, hvor Danmark har påtaget sig internationale opgaver. Dem og deres pårørende skal vi huske på. Dem skylder vi en varm tak for deres indsats for Danmark.

Danmark og danskerne er til stede overalt i verden. Jeg tænker på de mange, som er rejst ud for kortere eller længere tid, eller som har Danmark som deres baggrund og deres rod. Til dem vil jeg i aften rette min tak for deres trofasthed overfor deres gamle fædreland og af hjertet ønske dem et godt nyt år.

Til Forsvaret, Beredskabet og Politiet sender jeg min tak for deres indsats i det forløbne år og for deres årvågenhed også i aften. Et godt nyt år ønsker jeg dem alle.

I det forløbne år har min familie og jeg overalt mødt stor opmærksomhed og venlighed. Det rører os alle, og gør, at vi kan glæde os over vore opgaver og vor dagligdag. Det var en glæde, at Kronprinsen var med under statsbesøget i Tyskland. Hans bidrag er af stor betydning, ikke mindst for erhvervslivet – og han gør det godt!

Kronprinsessen har også mange opgaver, og i det nye år skal vi fejre hendes 50-års fødselsdag, det ser jeg meget frem til.

Prins Joachim og Prinsesse Marie er nu faldet godt til i Paris. Dér gør de tjeneste for Danmark, og det gør mig stolt at se, hvor engageret de begge arbejder for at fremme Danmarks interesser.

Meget snart i det nye år kan vi fejre mit 50-års regeringsjubilæum. Det kommer ikke til at foregå, som vi havde forestillet os. Dertil har coronaen været for sejlivet en modstander. Men den får ikke lov til at bestemme – fejringen kommer, når tiden er inde – senere på året.

Jeg har svært ved at fatte, hvor de mange år er blevet af. Jeg synes, at de er gået så hurtigt.

Meget har ændret sig i den tid; men ikke kærligheden til mine nærmeste og ikke kærligheden til mit land.

Måtte vi alle få et godt nyt år!

GUD BEVARE DANMARK"